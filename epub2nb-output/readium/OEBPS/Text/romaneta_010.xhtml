<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>romaneta-5</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body xmlns:xml="http://www.w3.org/XML/1998/namespace" id="romaneta-5" xml:lang="cs-CZ">
<div class="Z-kladn--textový-r-meček">
			<p class="MLP_text_bez1radku"><br/></p>
<p class="MLP_text_bez1radku"><br/></p>
<p class="MLP_text_bez1radku"><br/></p>
<p class="MLP_text_bez1radku">Chci vypravovat něco rozmarného a&nbsp;počínám u&nbsp;hrobu… Je to cy­nismus; ale trvám, že po několika vysvětlujících slovech prominou mi i&nbsp;duše nejněžnější…</p>
			<p class="MLP_text ParaOverride-1">Přísná, neúprosná věda zbavila mnohého z&nbsp;nás nejsladšího snu života. Ukrutná ruka její roztrhla pro optimismus zdánlivě průsvitnou, pro pesimismus pak věčně neprůhlednou roušku, kterouž jest zahaleno záhrobí živých tvorů, a&nbsp;každému, kdo přikládá více víry důvodům vědy než tradicionelním, byť sebe příjemnějším předsudkům, otvírá se perspektiva děsná sice, ale více méně jasná.</p>
			<p class="MLP_text ParaOverride-1">Proč tedy truchlit nad hrobem člověka, jenž věřil, ba více ještě&nbsp;– jenž byl přesvědčen, že vše, co nás blaží a&nbsp;rmoutí, končí – smrtí.</p>
			<p class="MLP_text ParaOverride-1">Proč hořekovat nad smrtí člověka, jemuž býval druhdy zármutek protivnější nejjízlivějšího úšklebku, jenž z&nbsp;hlubin duše žal a&nbsp;slze nenávidě neznal sladšího pocitu nad onen, jejž budí v&nbsp;člověku vědomí, že veškerá snaha jeho čelila k&nbsp;zapuzení nejděsnějšího démona lidské duše – zármutku?</p>
			<p class="MLP_text ParaOverride-1">Možná, že miloval člověk ten život více, než toho lidský život vůbec zasluhuje, možná také, že si ho po zásluze nevážil, že nepojímaje ho dosti opravdově poněkud jej podceňoval; avšak kvíleti nad hrobem člověka, jenž by byl u&nbsp;vlastního našeho hrobu stál vzpřímen s&nbsp;klidným výrazem stoika&nbsp;– humoristy v&nbsp;tváři a&nbsp;s&nbsp;duší nevzrušenou, bylo by zajisté nepromíjitelným znesvěcením památky jeho.</p>
			<p class="MLP_text ParaOverride-1">Člověk, o&nbsp;němž mluvím, byl mým přítelem od nejútlejšího mládí a&nbsp;zemřel&nbsp;– vlastně správněji řečeno&nbsp;– padl v&nbsp;bitvě u&nbsp;Králové Hradce jako důstojník pěšího pluku knížete Konstantina. Pruský palaš byl mu rozpoltil lebku…</p>
			<p class="MLP_text ParaOverride-1">Otec jeho byl ředitelem zahrady knížat Kinských, která se rozkládá na jihovýchodním úpatí Petřína za Oujezdskou branou.</p>
			<p class="MLP_text ParaOverride-1">Byli jsme vzdáleně spřízněni, a&nbsp;ačkoli přítel pocházel z&nbsp;rodiny dosti zámožné a&nbsp;já z&nbsp;rodiny chudičké, žili jsme bezmála po dvacet roků v&nbsp;nejdůvěrnějším přátelství. Jako děti skotačívali jsme společně v&nbsp;rozsáhlém parku, jako povyrostlí hoši pak jsme společně studovali.</p>
			<p class="MLP_text ParaOverride-1">Život i&nbsp;studie naše byly rovněž tak podivné jako naše náklonnosti. Zabývali jsme se z&nbsp;počátku vším, „co nám přišlo pod ruku“, probírali, zkoumali a&nbsp;analyzovali jsme všechno, co nám náhoda hodila na pospas.</p>
			<p class="MLP_text ParaOverride-1">Debaty naše bývaly živé, ba prudké a&nbsp;náruživé. Výměna podivných, často bizarních náhledů však nás lákávala, a&nbsp;nebylo takměř dne, kdy bychom nebyli rozpředli debatu o&nbsp;něčem, co zdálo se nám býti naprosto nerozřešitelným.</p>
			<p class="MLP_text ParaOverride-1">Účelu praktického nezřízené, ba lehkomyslné toto těkání s&nbsp;před­mětu na předmět ovšem nemělo; ale tříbila se tím dialektika a&nbsp;rozplameňovala fantazie, která pak konávala mnohdy pravé divy v&nbsp;bizarnosti.</p>
			<p class="MLP_text ParaOverride-1">V&nbsp;studiích školních k&nbsp;nemalé žalosti otců svých neprospíval jsem valně ani já, aniž přítel. Zato jsme v&nbsp;„soukromém“ studiu, tj. ve vědách, jež jsme si byli později zamilovali, předčili každého z&nbsp;našich spolužáků.</p>
			<p class="MLP_text ParaOverride-1">A&nbsp;právě tak, jak nás byla příroda obdařila&nbsp;– mne ohyzdností a&nbsp;přítele sličností&nbsp;– vnukla nám každému zvláštní náklonnosti: mně k&nbsp;suchopárné, unavující a&nbsp;zřídka koho bavící matematice, příteli pak k&nbsp;svěžím a&nbsp;povznášejícím vědám přírodním.</p>
			<p class="MLP_text ParaOverride-1">Avšak směr přísně vědecký byl nás obou tak dalek, že vskutku nevím, mám-li vše, co jsme tenkráte studovali, pokládati za zbytečné nebo za pouhou hříčku. Praktického, vlastně jen hravě praktického úspěchu a&nbsp;účelu měla toliko studia přítelova. Studovalť hlavně fyziku, lučbu, mechaniku a&nbsp;z&nbsp;ostatních některých věd jistá odvětví k&nbsp;účelu – eskamotáže.</p>
			<p class="MLP_text ParaOverride-1">Bůh ví, kdy a&nbsp;při jaké příležitosti vznikla v&nbsp;něm myšlenka, že má neobyčejné nadání k&nbsp;eskamotérstvi, a&nbsp;od té doby nezajímalo ho nic, co nebylo v&nbsp;jakés-takés souvislosti s&nbsp;touto libůstkou.</p>
			<p class="MLP_text ParaOverride-1">Vše, co konal a&nbsp;podnikal, čelilo k&nbsp;nabytí vědomostí a&nbsp;zručnosti v&nbsp;hravé této „pseudovědě“, jak sám eskamotérstvi nazýval, a&nbsp;z&nbsp;věd, kterýmiž se zabýval nejhorlivěji, nevybíral, než co se vztahovalo k&nbsp;zvláštní této jeho libůstce.</p>
			<p class="MLP_text ParaOverride-1">Otec jeho arci o&nbsp;tom všem neměl ani zdání, neboť přítel konal vše tajně. Jen já byl jeho důvěrníkem, a&nbsp;v&nbsp;mé studentské mansardě konány nejrůznější experimenty. Každý krejcar, kteréhož se přítel dopídil, věnoval na zakoupení eskamotérských knih a&nbsp;nástrojů, jež všechny ukládal v&nbsp;mé mansardě.</p>
			<p class="MLP_text ParaOverride-1">Prodlením několika roků nahromadilo se v&nbsp;malém mém pokojíčku takové množství podivných přístrojů eskamotérských, že podobal se byt můj bezmála pracovně středověkého alchymisty.</p>
			<p class="MLP_text ParaOverride-1">Musím vyznati, že pokroky přítelovy v&nbsp;eskamotérstvi byly úžasně rychlé a&nbsp;překvapující, důkaz to, že měl jednak skutečně neobyčejné nadání, jednak pak, že oddal se libůstce své vášnivě.</p>
			<p class="MLP_text ParaOverride-1">Čím více ve své „pseudovědě“ prospíval, tím větší byla jeho vášeň, a&nbsp;tak se často stalo, že mezi tím, co hmoždil jsem se já vypočtením, jak vysoko musí za těch a&nbsp;oněch okolností dostoupiti balon té a&nbsp;té váhy, naplněný tím neb oním plynem, opakoval přítel můj pod tímže stropem a&nbsp;pouze několik kroků ode mne vzdálen tisíckráte po sobě pranepatrný experiment, jak možno ze hry karet vyhoditi na stůl jednu, kterou byl kdokoli před okamžikem naznačil.</p>
			<p class="MLP_text ParaOverride-1">Často cvičíval se přítel můj v&nbsp;bytu mém v&nbsp;mé nepřítomnosti a&nbsp;později pak mne mnohým kouskem překvapil.</p>
			<p class="MLP_text ParaOverride-1">Některé obzvláště zajímavé experimenty tajil však i&nbsp;přede mnou. Někdy sice o&nbsp;nich napověděl, že k&nbsp;nim koná přípravy, že překvapí každého, kdo seznal a&nbsp;dovede si vysvětliti i&nbsp;nejobdivovanější experimenty nejslavnějších eskamotérů; avšak pravou podstatu jejich nikdy neudal.</p>
			<p class="MLP_text ParaOverride-1">Že mohla mu býti dána víra, dokázal častokráte ve společnosti přátel experimenty vskutku překvapujícími. Nepracoval nikdy povrchně a&nbsp;eskamotáží obyčejnou povrhoval. Tato byla mu toliko nutnou průpravou k&nbsp;nabytí potřebné zručnosti. Snaha jeho čelila k&nbsp;tomu, vykořistiti vědy ve svůj prospěch.</p>
			<p class="MLP_text ParaOverride-1">Tajemství jeho spočívalo ve vhodném slučování a&nbsp;proplítání různých účinků mechanických, lučebních a&nbsp;fyzikálních; statika a&nbsp;dynamika, hydro- i aerostatika, hydro- i aerodynamika, optika se svými odrůdami dioptrikou a&nbsp;katoptrikou, akustika, magne­tismus, elektrika, lučba synthetická i&nbsp;analytická, slovem všechny tyto a&nbsp;částečně i&nbsp;jiné vědy, jako astronomie, anatomie, fyziologie atd. probrány byly přítelem v&nbsp;průběhu sedmi neb osmi roků s&nbsp;nevšední pílí a&nbsp;svědomitostí; ale vesměs jen se zřetelem k&nbsp;eskamotáži.</p>
			<p class="MLP_text ParaOverride-1">Není také divu, že přítel zakoupil každý, byť sebebezcennější spis, jednající nejen o&nbsp;eskamotáži, nýbrž i&nbsp;o&nbsp;jiných předmětech, jako o&nbsp;magii, alchymii, astrologii, magnetismu a&nbsp;somnambulismu, mysti­ce, chiromantii, teozofice, geomantii, pragnostice, fyziognomice a&nbsp;tomu podobné. </p>
			<p class="MLP_text ParaOverride-1">Bibliotéka přítelova, kterou rovněž tak jako své různé nástroje přechovával v&nbsp;mé mansardě, byla nejpodivnější směsicí.</p>
			<p class="MLP_text ParaOverride-1">Vedle knih skutečné ceny vědecké od uznaných kapacit, jako Newton, Linné, Locke, Leibnitz, Bacon, Arago, Wolf, Lavoisier, Cartesius, Brown, Mohs, Cuvier, Humboldt atd., shledals knihy od neznámých nebo zapomenutých pseudovědátorů i&nbsp;šarlatánů, jako např. „Desatero kněh o&nbsp;tajnostech přírody“ od Paracelsa Bombasta, vydané v&nbsp;Štrasburku r.&nbsp;1570, pak Mehnuovo „Zrcadlo alchymie“, Mayerovy „Listy pro vyšší pravdu z&nbsp;rukopisů s&nbsp;ohledem na magnetismus“, Bockmannem na sklonku minulého století vydávaný „Archiv pro magnetismus a&nbsp;somnambulismus“, Cagliostrova „Dobrodružství“, asi před sto lety vydané Commiersovy „Les oracles des sibylles“, Crusiusův spis o&nbsp;Schroepferově způsobu zaklínání duchů, Wincerovu „Demologii“, „Essai sur la secte des llluminés“, spisy Gallovy o&nbsp;frenologii a&nbsp;Lavaterovy o&nbsp;fyziognomice, Megphilosovy „Zázraky a&nbsp;tajnosti ze světa duchů“, Magikonův „Archív z&nbsp;oboru duchovědy a&nbsp;života magnetického“, v&nbsp;Basileji r. 1613 Morgensternem vydané „Turba philosophorum“, tj. „Knihu o&nbsp;zlatém umění, jež pojednává o&nbsp;nejstarší filosofii, universálním léčení, kamenu mudrců, alchymii atd.“, „Zprávy o&nbsp;starých i&nbsp;nových mystériích“, v&nbsp;Norimberku r. 1614 vydaný spis „Onomastologia curiosa neboli Lexikon o&nbsp;přirozených kouzlech“ a&nbsp;tomu podobné. </p>
			<p class="MLP_text ParaOverride-1">Většinou právě citovaných spisů nedal se přítel nikterak másti.</p>
			<p class="MLP_text ParaOverride-1">Jasný duch jeho vznášel se nad touto spoustou různého po­blouzení duševního a&nbsp;opíraje se o&nbsp;vymoženosti věd, seznamoval se s&nbsp;veškerými těmito průpravnými studiemi spíše ze zvědavosti než z&nbsp;potřeby, ačko­liv si netajil, že při praktickém provádění může mu znalost těchto duševních poblouzení nemálo přispěti k&nbsp;zvýšení přirozeného klamu.</p>
			<p class="MLP_text ParaOverride-1">Přítel pracoval tudíž v&nbsp;oboru svém nejen pilně a&nbsp;horlivě, nýbrž i&nbsp;samostatně.</p>
			<p class="MLP_text ParaOverride-1">Z&nbsp;knih eskamotérských se přiučoval nejen známým již experimentům, nýbrž kombinoval a&nbsp;experimentoval na základě nabytých zkušeností samostatně, slovem pracoval systematicky, snaže se svou „pseudovědu“ založiti na základech pokud možná nejširších a&nbsp;nejpevnějších.</p>
			<p class="MLP_text ParaOverride-1">Ký div, že když pak se později prakticky produkoval, překonal mnohdy očekávání všech, kdož byli produkci přítomni.</p>
			<p class="MLP_text ParaOverride-1">Příjemný zevnějšek, uhlazená, ohebná dialektika, lehký i&nbsp;sarkastický vtip a&nbsp;dlouholetým cvikem nabytá zručnost technická napomáhaly mu při experimentech nejtěžších.</p>
			<p class="MLP_text ParaOverride-1">Na doklad, jaké zručnosti byl nabyl, uvedu z&nbsp;mnoha set více méně známých i&nbsp;neznámých experimentů, jež jsem byl viděl na vlastní oči, pouze několik.</p>
			<p class="MLP_text ParaOverride-1">Polykání hořící smůly a&nbsp;oblázků, soukání tkaniček a&nbsp;pentlí z&nbsp;úst, vrážení si nože do prsou nebo polykání jehel, nožů a&nbsp;mečů náleží sice z&nbsp;větší části do oboru ošumělého kejklířství, ale přítel vyznal se v&nbsp;tom a&nbsp;podobném jako kterýkoli po venkově obdivovaný patron komediantů.</p>
			<p class="MLP_text ParaOverride-1">Pěkný, původní experiment provedl přítel jednou o&nbsp;svatební hostině jednoho z&nbsp;mých příbuzných.</p>
			<p class="MLP_text ParaOverride-1">Seděli jsme za dlouhým stolem uprostřed prostranného sálu. Bylo nás celkem asi dvanáct. V&nbsp;čele tabule seděla nevěsta, podle ní ženich, pak družička a&nbsp;mládenec. Já seděl naproti družičce, přítel na druhém konci stolu, asi půl druhého sáhu od nevěsty. Byli jsme veselé mysli. Jídla byla hojná i&nbsp;výborná, rozmar vždy růžovější. Žert a&nbsp;šprým opanovaly zanedlouho pole hovoru úplně.</p>
			<p class="MLP_text ParaOverride-1">Když už byla hostina skoro u&nbsp;konce, přinesena na stůl velká hluboká mísa vařených raků a&nbsp;postavena před nevěstu. Tato však, buď že nebyla krmi té přílišná milovnice, nebo z&nbsp;galantnosti vybídla ženicha, aby podal mísu dále.</p>
			<p class="MLP_text ParaOverride-1">Ženich uposlechl, a&nbsp;tak šla mísa z&nbsp;ruky do ruky, až octla se, ovšem­­že již skoro prázdná, zase před nevěstou. Rozumí se samo sebou, že zbyla v&nbsp;ní skoro samá račátka, poněvadž si byl každý vybral raky největší.</p>
			<p class="MLP_text ParaOverride-1">Nevěstinka zpozorujíc, že ženich raků posud nepožil, chtěla mu ochotně vybrati ze zbylých ráčat aspoň jedno nebo dvě největší; i&nbsp;nahnula poněkud svou hlavinku, upřela slídivě modrá očka do mísy a&nbsp;úbělovou ručkou sáhla střelhbitě po největším ráčeti.</p>
			<p class="MLP_text ParaOverride-1">Avšak sotvaže je položila ženichovi na talíř, škubla sebou a&nbsp;s&nbsp;lehynkým výkřikem zděšení couvla od stolu – z&nbsp;mísy upírala na nevěstu své jasné oči hnusná&nbsp;– ropucha…</p>
			<p class="MLP_text ParaOverride-1">„Co to?“ vzkřikl ženich, a&nbsp;popadnuv vidličku, píchl do žáby.</p>
			<p class="MLP_text ParaOverride-1">Tato vyskočila z&nbsp;mísy na stůl zrovna před nevěstu.</p>
			<p class="MLP_text ParaOverride-1">Všichni hosté jevili podivení; jenom přítel můj, sedě klidně na druhém konci stolu, připomenul:</p>
			<p class="MLP_text ParaOverride-1">„Pročpak ubožáčka bodáte?“</p>
			<p class="MLP_text ParaOverride-1">Nato vstal a&nbsp;dotknul se žáby, která přes hlavu nevěstinu skočila ku dveřím.</p>
			<p class="MLP_text ParaOverride-1">Ženich vyskočiv šlápl jednou nohou na žábu, a&nbsp;k&nbsp;nemalému podivení všech žába lidským hlasem zaúpěla: „Běda! už je po mně veta!“</p>
			<p class="MLP_text ParaOverride-1">Ženich odskočil a&nbsp;přítel, nahnuvše k&nbsp;zemi, zvedl místo žáby sněhobílou dámskou rukavičku.</p>
			<p class="MLP_text ParaOverride-1">Vzav pak nevěstin kapesní šáteček, zaobalil do něho rukavičku, a&nbsp;položiv sbalený šáteček před nevěstu, zamumlal, jako mumlával proslulý Bosco, zaklínací formulku italskou: „Spiriti miei ubbidite!“</p>
			<p class="MLP_text ParaOverride-1">A&nbsp;když pak šátek jedním z&nbsp;hostů rozbalen, nalezeny v&nbsp;něm drahocenné zlaté náušnice, přítelův dárek nevěstince…</p>
			<p class="MLP_text ParaOverride-1">Dát zjistiti smrt vrabce, holuba, zajíce, krtka nebo jiného menšího zvířete, vyloupnout mu perořízkem opatrně mozek z&nbsp;lebky, nahradit mozek libě páchnoucí, patrně nějakou tinkturou napuštěnou bavlnkou, a&nbsp;poručit pak zvířeti, aby se znovu probouzelo znenáhla k&nbsp;životu, jako by se probíralo z&nbsp;mrákotné mdloby, a&nbsp;posléze aby vyskočilo a&nbsp;ulítlo neb uteklo&nbsp;– jest sice eskamotáž dosti známá, nicméně přítel prováděl ji v&nbsp;tolikerých odstínech, že zajímala i&nbsp;diváky takové, kteří byli podobné experimenty viděli již nesčíslněkráte.</p>
			<p class="MLP_text ParaOverride-1">Kdysi provedl přítel experiment opravdu originální, svědčící hlavně o&nbsp;intelektuelní zručnosti jeho.</p>
			<p class="MLP_text ParaOverride-1">Seděli jsme spolu v&nbsp;jednom z&nbsp;nejelegantnějších hostinců pražských na jednom konci dlouhého, uprostřed místnosti se nalézajícího stolu.</p>
			<p class="MLP_text ParaOverride-1">Stoly podle stěn byly vesměs obsazeny. Byl pošmurný letní den; venku pršelo, a&nbsp;my oba byli mrzutí a&nbsp;nudili jsme se.</p>
			<p class="MLP_text ParaOverride-1">Zanedlouho přihrčel před hostinec kočár a&nbsp;za několik minut vstoupil do hostince mladý páreček, patrně novomanželé, kteří trávili líbánky na cestách.</p>
			<p class="MLP_text ParaOverride-1">Zasedli na druhém konci stolu, u&nbsp;něhož jsme seděli, a&nbsp;mladý manžel objednal pro svou žínku i&nbsp;pro sebe oběd. Přítel můj, jsa nevrlejší a&nbsp;mrzutější mne, takměř si párečku ani nevšímal, já však zcela dobře pozoroval, že chovají se k&nbsp;sobě novomanželé velice něžně a&nbsp;pozorně, zřejmý to důkaz, že mají nanejvýš několik dní po svatbě, že se milují opravdově, vřele a&nbsp;upřímně a&nbsp;že jsou šťastni.</p>
			<p class="MLP_text ParaOverride-1">Mladý manžel každou chvíli se naklonil k&nbsp;sličné růžolící ženušce, aby jí cosi pošeptal&nbsp;– arciže jen něco milého a&nbsp;sladkého&nbsp;– neboť ženuška vždy se libě pousmála.</p>
			<p class="MLP_text ParaOverride-1">Pojedli polívky a&nbsp;jedli hovězinu. Při jídle jevili vzájemně neobyčejnou ochotu, starostlivost a&nbsp;pečlivost.</p>
			<p class="MLP_text ParaOverride-1">Každou chvíli se jeden druhého ptal, jak mu chutná, zdali by snad nepojedl to neb ono.</p>
			<p class="MLP_text ParaOverride-1">Zpočátku veden hovor šeptem a&nbsp;nesrozumitelně; později, když byli společnosti, v&nbsp;kteréž se nalézali, poněkud přivykli, hlasitěji a&nbsp;občas zcela srozumitelně.</p>
			<p class="MLP_text ParaOverride-1">Slyšel jsem slova jen něžná, laskavá a&nbsp;milostná; hlas obou často se zachvíval vnitřním pohnutím, ačkoli konverzace sama o&nbsp;sobě byla zcela všední.</p>
			<p class="MLP_text ParaOverride-1">„Pozoruješ, jak cukrujou?“ zašeptal ke mně přítel. „Za půl hodiny, ba dříve ještě, budou se chtít rvát.“</p>
			<p class="MLP_text ParaOverride-1">„To není možné,“ dím taktéž šeptem.</p>
			<p class="MLP_text ParaOverride-1">„Uvidíš,“ odpovídá přítel; „nevšímejme si jich, a&nbsp;pokračujíce ve své vlastní rozmluvě, poslouchejme zároveň jejich dialog.“</p>
			<p class="MLP_text ParaOverride-1">Uposlechna slyšel jsem na vlastní uši následující rozmluvu:</p>
			<p class="MLP_text ParaOverride-1">On: Tys přece také ráda, zlatá má Vendulko, že jsme už v&nbsp;Praze, viďže?</p>
			<p class="MLP_text ParaOverride-1">Ona: Ba arci! Ani bys neuvěřil, jak mi blaze, jak jsem šťastna, že mohu nyní neustále dlít po tvém boku, že se ti mohu každou chvíli zadívat do očí… (Přitlumeným, poněkud temným hlasem.) Jen kdyby nebylo tvé nevěry.</p>
			<p class="MLP_text ParaOverride-1">On: Mé nevěry? Co ti napadá, cukroušku?!</p>
			<p class="MLP_text ParaOverride-1">Ona: Co mi napadá. Mně přec nic, pranic…! Ale tobě snad… Rci&nbsp;– jaké nevěry? Co tím míníš?</p>
			<p class="MLP_text ParaOverride-1">On: Já vždyť to pravíš ty!</p>
			<p class="MLP_text ParaOverride-1">Ona: Já přec ani slůvkem…</p>
			<p class="MLP_text ParaOverride-1">On: Ale jdižiž, čtveřačko&nbsp;– vždyť jsem slyšel na vlastní uši: Jen kdyby nebylo tvé nevěry?</p>
			<p class="MLP_text ParaOverride-1">Ona: Tos přec řekl ty a&nbsp;nikoli já…</p>
			<p class="MLP_text ParaOverride-1">On: Co ti napadá – já ani nehlesnul…</p>
			<p class="MLP_text ParaOverride-1">Ona: Ó, ty mi nevymluvíš, co jsem sama slyšela, (plačtivě) já toho od tebe nezasloužila, abys mně vytýkal nevěru. (Přitlumeným, poněkud temným hlasem.) Je to skandál, vytýkat nevěru mně, když mluví celý svět o&nbsp;tvojí nevěře.</p>
			<p class="MLP_text ParaOverride-1">On a&nbsp;ona (současně): O&nbsp;mé nevěře?</p>
			<p class="MLP_text ParaOverride-1">On: Kdo se opovážil?</p>
			<p class="MLP_text ParaOverride-1">Ona: Toť pomluva!</p>
			<p class="MLP_text ParaOverride-1">On: A&nbsp;ty mi můžeš něco takového vytýkat zde – ve veřejné místnosti?</p>
			<p class="MLP_text ParaOverride-1">Ona: Vždyť já ani nemukám&nbsp;– to mi vytýkáš ty!</p>
			<p class="MLP_text ParaOverride-1">On: Ani mne nenapadlo!</p>
			<p class="MLP_text ParaOverride-1">Ona (plačtivě): Toť přespříliš! (Přitlumeným hlasem.) Fuj, styď se!</p>
			<p class="MLP_text ParaOverride-1">On (vztyčiv se trochu a&nbsp;hněvivě na ni pohlédnuv): Netrop přec veřejný skandál&nbsp;– vždyť se celý hostinec po nás dívá…</p>
			<p class="MLP_text ParaOverride-1">Rozhlédl jsem se kolem.</p>
			<p class="MLP_text ParaOverride-1">Mladý manžel měl pravdu. Větší část hostů skutečně se dívala na novomanžele, kteří si znenadání a&nbsp;způsobem tak podivným a&nbsp;poněkud zmateným počali vzájemně vytýkat – nevěru.</p>
			<p class="MLP_text ParaOverride-1">Bylo sice zcela zřejmo, že se oba stydí, že snaží se zakrýti svůj hněv a&nbsp;pobouření; ale nic naplat&nbsp;– hovor veden výše naznačeným způsobem dále, vždy prudčeji a&nbsp;vášnivěji.</p>
			<p class="MLP_text ParaOverride-1">Každou chvíli bylo slyšeti přitlumeným hlasem pronesenou nějakou sotizu<span class="CharOverride-1"><span id="footnote-003-backlink"><a class="_idFootnoteLink _idGenColorInherit" href="../Text/romaneta_009.xhtml#footnote-003">3</a></span></span> z&nbsp;úst manželčiných&nbsp;– on pak ji káral, ona zapírala, že něco podobného pronesla, tvrdíc, že urážlivá slova pronesl on, kdežto on zase svatosvatě ujišťoval, že o&nbsp;ničem neví.</p>
			<p class="MLP_text ParaOverride-1">Zvláštní, podivný tento spor vždy více se rozčilujících a&nbsp;rozhořčujících mladých lidiček trval skoro půl hodiny.</p>
			<p class="MLP_text ParaOverride-1">Ženuška dorážela na chotě vždy prudčeji, on se kabonil, hněval, káral ji&nbsp;– ale nic naplat! Jazýček její byl vždy ostřejší a&nbsp;jízlivější, až posléze mladý manžel v&nbsp;největším rozhorlení vyskočil a&nbsp;hrozivě vztáhnul ruku svou proti ubohé žínce.</p>
			<p class="MLP_text ParaOverride-1">V&nbsp;okamžiku tom vyskočil však i&nbsp;můj přítel; a&nbsp;zadržev ruku manželovu, pravil:</p>
			<p class="MLP_text ParaOverride-1">„Račte, ctěný pane, odpustit&nbsp;– vaše panička jest úplně nevinna, vše byl pouhý, ačkoliv negalantní žert&nbsp;– ona o&nbsp;ničem neví…“</p>
			<p class="MLP_text ParaOverride-1">„Jak to možná?“ tázal se udiven a&nbsp;posud hněvivým hlasem manžel. „Vždyť pak slyším na vlastní uši…“</p>
			<p class="MLP_text ParaOverride-1">„Pravda,“ dí můj přítel, „ale nikoli hlas drahé a&nbsp;milé své paničky, nýbrž&nbsp;– můj…“</p>
			<p class="MLP_text ParaOverride-1">„Jak to? Co tím míníte?“</p>
			<p class="MLP_text ParaOverride-1">„Jsem, pane, břichomluvcem, a&nbsp;přitlumeným hlasem pronesená slova o&nbsp;nevěře, skandálu a&nbsp;vůbec všechny sotizy, které jste slyšel vy sám i&nbsp;vaše paní manželka, a&nbsp;o&nbsp;nichž vy jste se domníval, že je pronáší vaše paní, kdežto paní vaše byla toho mínění, že je pronášíte vy,&nbsp;– všechna tato slova, která způsobila zmatek, pronášel jsem já. Na mně tedy jest, prositi za prominutí, a&nbsp;trvám, že nezvyklý, ale přece nevinný žertík ten prominete.“</p>
			<p class="MLP_text ParaOverride-1">Mladý manžel i&nbsp;jeho choť byli z&nbsp;počátku tak pomateni, že nevě­děli, mají-li slovům těm věřiti; ale když pak přítel pronesl ještě několik chlácholících a&nbsp;omlouvajících slov, jednak hlasem manželovým, jako by mluvil ze sklepa, jednak hlasem manželčiným shůry od stropu, uvěřili oba, a&nbsp;tváříce se usmířenými, žertík prominuli…</p>
			<p class="MLP_text ParaOverride-1">Z&nbsp;toho, co jsem byl právě o&nbsp;přítelově zručnosti a&nbsp;obratnosti v&nbsp;jeho „pseudovědě“ napověděl&nbsp;– k&nbsp;vyčerpání celého repertoiru nestačila by ani tlustá kniha&nbsp;– vysvítá, že mohl směle závoditi i&nbsp;s&nbsp;nejzručnějšími eskamotéry, veřejně se produkujícími. Avšak hlavní zřetel jeho obrácen byl od prvopočátku k&nbsp;„citování duchů“.</p>
			<p class="MLP_text ParaOverride-1">Aparáty a&nbsp;prostředky, kterýchž při tom používal, tajil i&nbsp;přede mnou. Kdysi se mne otázal, přeju-li si vidět některou historickou osobnost, že mi ji bude citovat. Jmenoval jsem Napoleona I.</p>
			<p class="MLP_text ParaOverride-1">Minulo několik nocí, aniž by se mi byl Napoleon zjevil; ale kdysi, když už jsem byl na přítelův slib zapomněl, probudilo mne v&nbsp;noci lehké zaklepání na dveře ze sna.</p>
			<p class="MLP_text ParaOverride-1">Vztyčiv se na loži mnu si oči. Jelikož však se klepání opakovalo, otázal jsem se: „Kdo to?“</p>
			<p class="MLP_text ParaOverride-1">Místo odpovědi otevřely se zlehka dvéře a&nbsp;vážným krokem vešel Napoleon I., jak jsem jej byl nesčíslněkráte vídal vyobrazeného&nbsp;– v&nbsp;šedém kabátě, bílých spodkách, s&nbsp;vysokými jezdeckými botami a&nbsp;historickým třírohým kloboukem.</p>
			<p class="MLP_text ParaOverride-1">Mlčky ubíral se pomalu k&nbsp;oknu a&nbsp;odtud opět ku dveřím. Chtěl jsem vidění osloviti; ale neučinil jsem tak&nbsp;– a&nbsp;připomínám jako zvláštnost, že po dnešní den nevím, proč jsem tak neučinil.</p>
			<p class="MLP_text ParaOverride-1">Více experimentů tohoto druhu jsem neviděl. Přítel vždy, kdykoli jsem si podobného něco přál, odkazoval na později, až bude míti všechny potřebné aparáty a&nbsp;až nabude ještě větší zručnosti.</p>
			<p class="MLP_text ParaOverride-1">Často mi též vypravoval, že zabývá se sestrojením zvláštních automatů, kterýmiž chce prováděti pravé „zázraky“ a&nbsp;klamati celé velké společnosti vzdělanců i&nbsp;vědátorů.</p>
			<p class="MLP_text ParaOverride-1">Chtěl později sezvati značný počet přátel a&nbsp;příznivců tohoto druhu zábavy a&nbsp;provésti několik druhů experimentů nejkombinovanějších, a&nbsp;tudíž nejzáhadnějších.</p>
			<p class="MLP_text ParaOverride-1">Ubezpečoval mne, že budu opravdu překvapen, a&nbsp;podle všeho, co jsem byl již viděl, mohl jsem vším právem souditi, že přítel slovu svému dostojí.</p>
			<p class="MLP_text ParaOverride-1">Tak žili a&nbsp;studovali jsme po několik roků. Zpočátku mnohostranné, později pak jednostranné naše studium nezůstalo bez následků.</p>
			<p class="MLP_text ParaOverride-1">Krátce před r&nbsp; 1860 propadli jsme ve škole tak eklatantně<span class="CharOverride-1"><span id="footnote-002-backlink"><a class="_idFootnoteLink _idGenColorInherit" href="../Text/romaneta_009.xhtml#footnote-002">4</a></span></span>, že na takzvanou „opravu“ po prázdninách nebylo možno ani pomysliti. Opakovali jsme tedy a&nbsp;propadli následujícího roku podruhé a&nbsp;po roce&nbsp;– potřetí. Přítelovu otci, kterýž byl svému synkovi častokráte žertem vyhrožoval, že jej dá na ševcovinu, nebude-li ve škole prospívat, konečně došla trpělivost, a&nbsp;po dlouhé, důkladné rodinné poradě usneseno, že bude nejlíp, když se přítel stane&nbsp;– vojákem.</p>
			<p class="MLP_text ParaOverride-1">Přítel ničeho nenamítal a&nbsp;za krátký čas navštívil mne v&nbsp;mundúru kadeta c. k. pěšího pluku knížete Konstantina ruského.</p>
			<p class="MLP_text ParaOverride-1">„Nu&nbsp;– což ty?“ oslovil mne, podávaje mi ruku.</p>
			<p class="MLP_text ParaOverride-1">„Chopil jsem se tesařství.“</p>
			<p class="MLP_text ParaOverride-1">„Navždy?“</p>
			<p class="MLP_text ParaOverride-1">„Nevím; praktikuju teď, neboli jinými slovy, jsem zapsán jako praktikant, ale širočinu jsem posud neměl v&nbsp;ruce.“</p>
			<p class="MLP_text ParaOverride-1">„A&nbsp;možná že snad jaktěživ míti nebudeš,“ rozesmál se mladý kandidát krvavého řemesla.</p>
			<p class="MLP_text ParaOverride-1">„Možná,“ odpovídám; „ale nemáme si co vyčítat – možná že ty zas jaktěživ již nebudeš mít v&nbsp;rukou některý svůj kouzelný aparát.“</p>
			<p class="MLP_text ParaOverride-1">„I&nbsp;to, to! Právě proto přicházím. Rád bych tě haraburdí toho zbavil; vždyť pak se tu v&nbsp;tom pokojíčku nemůžeš ani hnouti.“</p>
			<p class="MLP_text ParaOverride-1">„Dobře. Ale kam to dáme?“</p>
			<p class="MLP_text ParaOverride-1">„Dám sem zejtra nebo pozejtří dopravit několik beden&nbsp;– ty mi pomůžeš, a&nbsp;tak vše uložíme. Bedny dám donést, aby nikdo nevěděl, do sklepů knížecího zámku, a&nbsp;kdybych si někdy snad přece… víš, až budu míti buď v&nbsp;Terstu, v&nbsp;Pešti, nebo v&nbsp;některé katolické vsi tyrolské notně dlouhou chvíli… nu, pak ti budu psát a&nbsp;ty mi potřebné aparáty vyhledáš a&nbsp;zašleš.“</p>
			<p class="MLP_text ParaOverride-1">Slíbil jsem.</p>
			<p class="MLP_text ParaOverride-1">A&nbsp;druhého dne naplnili jsme s&nbsp;přítelem neméně nežli pět velkých beden knihami, aparáty i&nbsp;preparáty, slovem vším možným kouzelnickým haraburdím.</p>
			<p class="MLP_text ParaOverride-1">Následujícího dne dal přítel bedny odvézti.</p>
			<p class="MLP_text ParaOverride-1">Viděli jsme se sice ještě několikráte; ale asi za dva nebo tři týdny obdržel přítel rozkaz, aby se odebral do Králové Hradce k&nbsp;depotu svého pluku.</p>
			<p class="MLP_text ParaOverride-1">Od té doby jsem osiřel. Přítel mi nepsal, já jemu také ne, a&nbsp;tak skončilo druhdy nerozlučné přátelství naše obapolnou, ovšemže jen zdánlivou lhostejností.</p>
			<p class="MLP_text ParaOverride-1">Teprve po dvou letech&nbsp;– tuším, že to bylo v&nbsp;lednu nebo v&nbsp;únoru roku 1866&nbsp;– dal o&nbsp;sobě přítel věděti, zaslav mi delší list.</p>
			<p class="MLP_text ParaOverride-1">Vypravoval v&nbsp;něm rozmanité veselé anekdoty ze svého života, připomínal si své eskamotérské „bláznovství“, a&nbsp;vyzvav mne, bych mu brzo odepsal a&nbsp;věděti dal, jak se po tu dobu vedlo mně, končil list svůj takto:</p>
			<p class="MLP_text ParaOverride-1">„Znáš frázi: ‚Ať žije rozkoš‘? Neznáš-li ji, poznal bys ji v&nbsp;celém jejím dosahu, kdybys byl důstojníkem téhož pluku jako já. Veselejších, bodřejších soudruhů, veselejšího, bezstarostnějšího života vůbec ani si nepřeju…</p>
			<p class="MLP_text ParaOverride-1">Jen někdy&nbsp;– ale jen někdy, rozumíš?&nbsp;– když se blíží poslední dny měsíce a&nbsp;gáže už je dávno u&nbsp;všech všudy… bývá mi po čertech mrzuto…</p>
			<p class="MLP_text ParaOverride-1">Několikráte jsem si už vzpomněl na odpomoc, ale neprovedl jsem to…</p>
			<p class="MLP_text ParaOverride-1">A&nbsp;proto tě nyní prosím, kdybys tak náhodou o&nbsp;někom věděl, kdo by byl teď takovým bláznem, jako já býval před lety, piš mi&nbsp;– možná, že by odkoupil buď všechno, nebo aspoň část eskamotérského haraburdí, jež mám ve sklepích smíchovské vily knížat Kinských uloženo.“</p>
			<p class="MLP_text ParaOverride-1">Takového zakončení listu jsem se nenadál.</p>
			<p class="MLP_text ParaOverride-1">Znaje přítelovu vášeň k&nbsp;zamilované jeho „pseudovědě“, nemohl jsem uvěřiti, že by se z&nbsp;ní byl vymanil úplně, a&nbsp;domnívaje se, že právě citovaná slova přítelova listu jsou buď okamžitým nápadem, nebo spíše ještě jakousi ryze eskamotérskou léčkou&nbsp;– bych měl za to, že přítel ve své „pseudovědě“ vůbec ani se necvičí&nbsp;–, odepsal jsem mu na to prostě, že neznám nikoho, kdo by koupil, co on ke koupi nabízí.</p>
			<p class="MLP_text ParaOverride-1">Že jsem se nemýlil, toho důkazem aspoň částečným byl druhý přítelův list, kterýmž mi odepsal na moji odpověď.</p>
			<p class="MLP_text ParaOverride-1">Vykládal mi široce, že přes všechno své namáhání by na eskamotérské bláznovství zapomněl, nemohl jinak, než konečně zkusiti, zdali by se vášně té zbavil, kdyby své aparáty prodal; ale hned po odeslání listu prý toho trpce želel, že mi tak psal, a&nbsp;dodal, že v&nbsp;případu, kdyby se byl i&nbsp;kupec nahodil, aparátů svých by byl přece neprodal.</p>
			<p class="MLP_text ParaOverride-1">Ke konci listu pravil, že v&nbsp;prázdných chvílích přemýšlí neustále o&nbsp;sestrojení svých automatů, a&nbsp;ujišťoval, že produkce, dojde-li k&nbsp;ní někdy, bude velkolepá…</p>
			<p class="MLP_text ParaOverride-1">Krátce před vypovězením války rakousko-pruské obdržel jsem od přítele ještě jeden&nbsp;– poslední list. Byl psán opět svěže, skoro rozpustile; vyjímám z&nbsp;něho následující místo:</p>
			<p class="MLP_text ParaOverride-1">„Za několik dní snad dojde rozkaz, abychom se vypravili do pole. Polituj svého ubohého přítele…</p>
			<p class="MLP_text ParaOverride-1">Bez aparátů a&nbsp;bez preparátů, bez karet a&nbsp;bez zrcadel, bez tinktur a bez všech možných nezbytných příprav bude musit mumlati: ‚Spiriti miei ubbidite‘ a&nbsp;druhdy vždy poslušní a&nbsp;ku všemu ochotní ‚duchové‘ snad po prvé mu vypoví&nbsp;– poslušnost…</p>
			<p class="MLP_text ParaOverride-1">Uprostřed deště kulí jest prostý kousek olova mocnější zaklínajících formulek a&nbsp;šavle má a&nbsp;revolver můj snad mnohému dopomohou, by se co možná rychle spřátelil s&nbsp;tajemnou myšlenkou, že žádná moc lidská…</p>
			<p class="MLP_text ParaOverride-1">Eh! k&nbsp;čemu zabřídat v&nbsp;sentimentálnost…?! Dřív nebo později každý z&nbsp;nás se přesvědčí&nbsp;– jako se přesvědčily ty nesčíslné miliardy tvorů, kteří nás už byli předešli –, zda život končí smrtí… K&nbsp;čemu zbytečně mudrovat…?</p>
			<p class="MLP_text ParaOverride-1">A&nbsp;až nadejde poslední krutý zápas&nbsp;– možná že budu úpěnlivě prosit: ‚Spiriti miei ubbidite‘ možná též, že budu úplně tich a&nbsp;že na své‚spirit‘ vůbec ani nevzpomenu…</p>
			<p class="MLP_text ParaOverride-1">Ale za jedno přec tě prosím: Kdybych padl&nbsp;– netruchli! Sezvi staré naše přátele a&nbsp;připomeňte si mne při plných pohárech...!</p>
			<p class="MLP_text ParaOverride-1">Vyplníš-li toto mé poslední přání, můžeš býti jist, že tě i&nbsp;potom ještě aspoň jednou&nbsp;– navštívím…“</p>
			<p class="MLP_text ParaOverride-1">Přečta poslední řádky, pousmál jsem se, jako se usmíváme paradoxonu…</p>
			<p class="MLP_text ParaOverride-1">Od té doby jsem o&nbsp;příteli nic již nezvěděl, až po bitvě u&nbsp;Králové Hradce.</p>
			<p class="MLP_text_-0-12- ParaOverride-1">Obdržel jsem totiž poštou, dle všeho poslední před úplným přerušením spojení poštovního, lístek následujícího znění:</p>
			<p class="MLP_dopis_bez1radku ParaOverride-1">Vážený pane!</p>
			<p class="MLP_dopis_bez1radku ParaOverride-1">Právě byl do našeho města dopraven mladý důstojník, nadporučík pluku Královéhradeckého. Je raněn těžce; má rozťatou lebku a&nbsp;jest úplně bez sebe.</p>
			<p class="MLP_dopis ParaOverride-1">Byl nalezen teprve dnes asi hodinu cesty odtud na pokraji malého lesíka v&nbsp;roklině, do které se byl, jak se zdá, po svém poranění dovlekl.</p>
			<p class="MLP_dopis ParaOverride-1">V&nbsp;okamžiku, kdy Vám píši, není osobnost jeho ještě zjištěna; ale doufám, že se to stane ještě dnes nebo zejtra. Z&nbsp;listu u&nbsp;něho nalezeného dověděl jsem se Vaši adresu, a&nbsp;zasílám Vám truchlivou tuto zprávu, abyste mohl příbuzné a&nbsp;přátele raněného uvědomit, kde se nalézá.</p>
			<p class="MLP_dopis ParaOverride-1">S&nbsp;úctou</p>
			<p class="MLP_dopis_podpis ParaOverride-1">P. Vojtěch Nosal, farář v&nbsp;Nechanicích.</p>
			<p class="MLP_text">V&nbsp;tu dobu nebylo sice cestování do krajin pruským vojskem obsa­zených obzvláště snadné a&nbsp;příjemné; ale přes to vše bez odkladu jsem se rozhodl, že odjedu do Nechanic.</p>
			<p class="MLP_text ParaOverride-1">Napsav malý lístek přítelovu otci a&nbsp;přiloživ k&nbsp;němu dopis nechanického faráře, odejel jsem, nečekaje ani na odpověď, zdali byl můj lístek poslem doručen, po dráze do Kolína, kam se ještě dojíždělo, a&nbsp;odtud povozem do Nechanic.</p>
			<p class="MLP_text ParaOverride-1">Přibyl jsem do Nechanic po druhé hodině s&nbsp;půlnoci.</p>
			<p class="MLP_text ParaOverride-1">Před městem zastavila povoz vojenská hlídka pruská. Pověděl jsem, kam a&nbsp;z&nbsp;jaké příčiny jedu, a&nbsp;poddůstojník hlídky dal jednomu muži rozkaz, aby povoz doprovodil k&nbsp;farnímu domu a&nbsp;vyčkal tam, až budu vpuštěn.</p>
			<p class="MLP_text ParaOverride-1">Za několik minut octnul se povoz na náměstí před farou. Seskočiv s&nbsp;vozu zazvonil jsem a&nbsp;za několik okamžiků byla otevřena malá vrátka.</p>
			<p class="MLP_text ParaOverride-1">Pověděl jsem i&nbsp;zde, proč přijíždím, a&nbsp;byl jsem vpuštěn do dvora, kdežto kočímu s&nbsp;povozem rozkázáno, aby vjel do dvora zadními vraty. Muž, jenž byl vrátka otevřel, uvedl mne do domu, a&nbsp;připomenuv, že uvědomí pana faráře, kterýž se byl právě vrátil od umírajícího důstojníka saského, jenž ležel s&nbsp;mnohými raněnými v&nbsp;chrámě, odešel.</p>
			<p class="MLP_text ParaOverride-1">Zůstal jsem v&nbsp;malé předsíňce sám jen několik okamžiků; postranní dvéře vrzly a&nbsp;se světlem v&nbsp;ruce vstoupil pan farář.</p>
			<p class="MLP_text ParaOverride-1">Uvítal mne vlídně, a&nbsp;odmítnuv rovněž tak přívětivě omluvu moji, že vyrušuju pozdě v&nbsp;noci, uvedl mne do prvního patra, kde byl dal svůj salon a&nbsp;několik pokojů pro raněné upraviti.</p>
			<p class="MLP_text ParaOverride-1">„Osobnost jeho posud není zjištěna,“ pravil pan farář, otvíraje dveře do salonu, „ale doufám, že jej poznáte.“</p>
			<p class="MLP_text ParaOverride-1">Vstoupili jsme do salonu, v&nbsp;němž panovalo pološero.</p>
			<p class="MLP_text ParaOverride-1">Podle stěn leželo asi dvacet vojínů na improvizovaných lůžkách po zemi; několik postelí s&nbsp;těžce raněnými rozestaveno bylo poblíž oken.</p>
			<p class="MLP_text ParaOverride-1">K&nbsp;jedné z&nbsp;nich mne pan farář uvedl a&nbsp;mlčky nadzvedl světlo do výše.</p>
			<p class="MLP_text ParaOverride-1">Pohlédl jsem raněnému, jehož hlava byla obložena ledem, v&nbsp;bledou, zsinalou tvář, a&nbsp;na první pohled poznal jsem přítele.</p>
			<p class="MLP_text ParaOverride-1">Byl stále ještě bez sebe; ležel s&nbsp;očima zamhouřenýma, a&nbsp;toliko namáhavé dýchání bylo ještě známkou života.</p>
			<p class="MLP_text ParaOverride-1">„Již tomu třetí den,“ zašeptal ke mně pan farář, „co byl dopraven sem, a&nbsp;lékaři vzdávají se naděje úplně. Doporučují led na hlavu a&nbsp;k&nbsp;užívání chinin, jinak jen klid…“</p>
			<p class="MLP_text ParaOverride-1">Chtěl jsem přítele osloviti; ale pozoruje těžký jeho zápas, obrátil jsem se k&nbsp;odchodu.</p>
			<p class="MLP_text ParaOverride-1">Vyšli jsme ze salonu.</p>
			<p class="MLP_text ParaOverride-1">Poděkovav na chodbě panu faráři za jeho laskavost, chtěl jsem odejíti; ale pan farář přívětivě mne vyzval, bych zůstal aspoň až do rána jeho hostem. Jsa k&nbsp;smrti zemdlen, přijal jsem pozvání to s&nbsp;radostí a&nbsp;vešel pak s&nbsp;hostitelem svým do přízemí.</p>
			<p class="MLP_text ParaOverride-1">„Neráčíte vědět, velebný pane, o&nbsp;přítelově poranění nic bližšího?“ otázal jsem se, když jsme byli v&nbsp;prostranném pokoji zasedli za velký stůl.</p>
			<p class="MLP_text ParaOverride-1">„V&nbsp;strašném zmatku, jenž zde od několika dní panuje,“ počal pan farář, „nebylo možno dovědět se takměř pranic podstatného. Nevíme posud o&nbsp;strašné bitvě dne 3. července ničeho více, než některé podrobnosti z&nbsp;úst několika lehce raněných.</p>
			<p class="MLP_text ParaOverride-1">Pluk vašeho přítele zúčastnil se bitvy u&nbsp;Jičína, kde však byl rozražen. Jedno oddělení dalo se na zpátečním pochodu směrem k&nbsp;Smiřicům, druhé silnější oddělení směrem jižním, a&nbsp;bylo pak přiděleno k&nbsp;prvnímu armádnímu sboru. Dne 3.&nbsp;července bylo oddělení to mezi zálohami prvního armádního sboru a&nbsp;zdá se, že odpoledne asi ku čtvrté hodině vysláno bylo ku podpoře bojujících v&nbsp;okolí Probluze.</p>
			<p class="MLP_text ParaOverride-1">A&nbsp;v&nbsp;tomto boji byl přítel váš raněn. Pokud možno z&nbsp;poranění samého souditi, byl raněn palašem právě v&nbsp;okamžiku, když se byl po něčem k&nbsp;zemi shýbnul; neboť hoření část lebky jest skoro úplně odštípnuta. Poranění jeho jest smrtelné a&nbsp;všichni lékaři, kteří byli ránu ohledali, nemálo se diví, že přítel váš posud jest na živu.“</p>
			<p class="MLP_text ParaOverride-1">Sotvaže byl pan farář domluvil, otevřely se dveře. Vstoupil jeden z&nbsp;mužů, kteří raněné obsluhovali, a&nbsp;pošeptal něco panu faráři.</p>
			<p class="MLP_text ParaOverride-1">Smutný pohled duchovního vnukl mi mimovolnou otázku: „Snad mrtev?“</p>
			<p class="MLP_text ParaOverride-1">„Mrtev,“ opakoval pan farář temně.</p>
			<p class="MLP_text ParaOverride-1">Vyšli jsme ještě jednou nahoru do salonu. Přítel ležel bez přikrývky natažen na loži. Druhdy sličná, mladistvá tvář jeho měla výraz nevýslovně bolestný.</p>
			<p class="MLP_text ParaOverride-1">„Pohřben musí býti ještě dnes ráno,“ podotknul pan farář.</p>
			<p class="MLP_text ParaOverride-1">Přistoupil jsem těsně k&nbsp;loži a&nbsp;dotkl se přítelovy ruky. Byla již studená jako led…</p>
			<p class="MLP_text ParaOverride-1">Oči se mi zalily slzami… Odvrátil jsem se, a&nbsp;nemoha promluviti, sešel jsem s&nbsp;panem farářem zase dolů…</p>
			<p class="MLP_text ParaOverride-1">Okny vnikal již první zásvit ranní. Pan farář, zůstaviv mne v&nbsp;prvním pokoji, odebral se do své ložnice… Ulehl jsem oblečen na pohovku; ale na usnutí nebylo možno ani pomysliti…</p>
			<p class="MLP_text ParaOverride-1">Asi za dvě hodiny nastal na dvoře čilý ruch. Vstal jsem, a&nbsp;přecházeje po pokoji, čekal jsem takměř v horečném rozčilení…</p>
			<p class="MLP_text ParaOverride-1">Dočkal jsem se.</p>
			<p class="MLP_text ParaOverride-1">Po deváté hodině konán společný pohřeb všech vojínů, kteří byli právě minulé noci svým ránám podlehli.</p>
			<p class="MLP_text ParaOverride-1">Doprovodil jsem přítele na poslední cestě; viděl jsem, jak byl spuštěn do hrobu… a&nbsp;se srdcem zdrceným vrátil jsem se bez odkladu nazpět do Prahy.</p>
			<p class="MLP_text ParaOverride-1">Nyní po letech, když už jsem byl tak častokráte svědkem, jak krutě, neúprosně řádívá smrt v&nbsp;řadách žijících, jak náhle a&nbsp;bezohledně schvacuje ledový její dech mnohdy i&nbsp;bytosti životní silou překypující&nbsp;– nyní bych zajisté i&nbsp;smrt přítelovu snáze pojal po jeho přání a&nbsp;přesvědčení jako vítanou osvoboditelku z&nbsp;útrap a&nbsp;bolestí, jakýmiž byla takzvaná prozřetelnost smrtelníky v&nbsp;tak hojné míře obmyslila.</p>
			<p class="MLP_text ParaOverride-1">Avšak tenkráte byl jsem ještě mlád, tudíž v&nbsp;stáří, kdy činívá úmrtí milé bytosti hluboký dojem i&nbsp;na člověka méně senzitivního, nežli jakým jsem býval já, a&nbsp;proto není divu, že učinila na mne smrt přítelova dojem přímo zdrcující. Z&nbsp;počátku se mi zdálo, že není ani možno, aby byl přijel opravdu mrtev, ale když jsem si v&nbsp;osamělých chvílích uvedl na paměť všechny podrobnosti, když jsem si živě připomenul, že hrob nikdy nevydává; co byl v&nbsp;lůno své přijal, když jsem se zahloubal v&nbsp;myšlenku, že přítele nikdy&nbsp;– nikdy již nespatřím, že jest pro mne i&nbsp;pro každého jiného navždy ztracen… zmocnil se mne pokaždé pocit nevýslovné trpkosti.</p>
			<p class="MLP_text ParaOverride-1">A&nbsp;přece vždy, kdykoli jsem si přítele připomenul, tanula mi na mysli slova z&nbsp;posledního jeho dopisu: „Kdybych padl&nbsp;– netruchli! Sezvi, staré naše přátele a&nbsp;připomeňte si mne při plných pohárech…“</p>
			<p class="MLP_text ParaOverride-1">Pokládal jsem za svou povinnost vyplniti i&nbsp;toto poslední přání přítelovo; avšak v&nbsp;první době bránily mi v&nbsp;tom bolest a&nbsp;zármutek.</p>
			<p class="MLP_text ParaOverride-1">Vzdav se krátce po přítelově odjezdu do Králové Hradce dráhy praktické, počal jsem opět horlivě studovati, bych dvojnásobnou pílí nahradil, co jsem byl před lety jednostrannou studií zanedbal.</p>
			<p class="MLP_text ParaOverride-1">Po smrti přítelově pak dostoupila horlivost má v&nbsp;studiích dle všeho vrcholu nejvyššího. Studovával jsem takřka v&nbsp;zimničném rozechvění; ale přes to vše nemohlo ani nejusilovnější duševní namáhání zaplašiti vzpomínky na přítele a&nbsp;zejména myšlenku, že prohřešuju se na přátelství, když poslední přání přítelovo neplním.</p>
			<p class="MLP_text ParaOverride-1">Od smrti přítelovy uplynuly již skoro čtyry měsíce; nadešel podzim, a&nbsp;teprve nyní jsem se odhodlal k&nbsp;vyplnění posledního přání přítelova.</p>
			<p class="MLP_text ParaOverride-1">Sezval jsem na večer k&nbsp;poslednímu dni měsíce října všechny naše staré přátele a&nbsp;některé známé do malé, ale dobrým vínem slynoucí hospůdky malostranské, v&nbsp;kteréž jsme byli před lety často strávili mnohou veselou chvíli.</p>
			<p class="MLP_text ParaOverride-1">Avšak když jsem se v&nbsp;pozdní hodinu večerní do hospůdky dostavil, shledal jsem, že z&nbsp;dvanácti pozvaných nedostavil se mimo mne&nbsp;– ani jediný.</p>
			<p class="MLP_text ParaOverride-1">Smutně zasedl jsem za stůl, za nímž jsme před lety sedávali, a&nbsp;poručiv si dáti láhev žernoseckého, zadumal jsem se.</p>
			<p class="MLP_text ParaOverride-1">Hospůdka byla úplně prázdná.</p>
			<p class="MLP_text ParaOverride-1">Mohl jsem tudíž nevyrušován přemýšleti a&nbsp;přemýšlel jsem o&nbsp;přátelství a&nbsp;věrnosti, o&nbsp;životě a&nbsp;smrti, a&nbsp;bůh ví o&nbsp;čem ještě…</p>
			<p class="MLP_text ParaOverride-1">Myšlenky a&nbsp;vzpomínky moje byly chmurné, trpké, ba bolestné. Ký div, že jednou z&nbsp;nejživějších byla vzpomínka na mrtvého přítele.</p>
			<p class="MLP_text ParaOverride-1">Obraz jeho tanul mi na mysli dosti živě sice, ale přece ne již tak, jako před čtyřmi měsíci, když jsem odjížděl z&nbsp;Nechanic… Blednulť již… a&nbsp;myšlenka, že časem svým vybledne úplně, žepo letech nebudu si snad moci připamatovati ani jediný rys jeho tváře, budila v&nbsp;mé duši trpkost nevýslovnou…</p>
			<p class="MLP_text ParaOverride-1">Nikdy…!</p>
			<p class="MLP_text ParaOverride-1">Poprvé v&nbsp;životě svém pochopil jsem hluboký a&nbsp;zároveň děsný význam prostičkého, nesčíslněkráte denně pronášeného slůvka toho…</p>
			<p class="MLP_text ParaOverride-1">Nikdy více nespatřit milou tvář, nikdy více nestisknout drahou ruku&nbsp;– nikdy&nbsp;– nikdy…!</p>
			<p class="MLP_text ParaOverride-1">Čím déle jsem o&nbsp;významu osudného slůvka toho přemýšlel, tím smutnější, tím beznadějnější myšlenky rojily se v&nbsp;mé hlavě.</p>
			<p class="MLP_text ParaOverride-1">Avšak příčinou chmurných mých myšlenek nebyly tak okolnosti, za kterýchž vznikaly, nýbrž v&nbsp;první řadě zajisté má duševní ochablost.</p>
			<p class="MLP_text ParaOverride-1">Byltě jsem v&nbsp;poslední době tak usilovně studoval, že jsem po čtrnácte dnů ze své mansardy takměř ani nevyšel.</p>
			<p class="MLP_text ParaOverride-1">Kdo z&nbsp;vlastní zkušenosti ví, jak dusná nevolnost skličuje ducha lidského po dlouhém duševním napětí, pochopí tehdejší duševní můj stav úplně.</p>
			<p class="MLP_text ParaOverride-1">Zabývalť jsem se již po několik měsíců hlavně optikou a&nbsp;upotřebenou matematikou vzhledem k&nbsp;astronomii; ale studia má nedařila se mi po mém přání a&nbsp;v&nbsp;duši mé panovalo doposud ono chaos, jež nutně vždycky předcházívá pozdější vykrystalizování důležitějších zásad nějaké vědy.</p>
			<p class="MLP_text ParaOverride-1">Ký div, že ve zvláštním tomto duševním rozpoložení sáhl jsem častěji po sklence než obyčejně, ký div, že opustil jsem hospůdku dříve, než jsem měl původně v&nbsp;úmyslu, a&nbsp;že jsem se octnul ve své osamělé mansardě v&nbsp;mnohem nevrlejším rozpoložení mysli, než jsem ji byl opustil.</p>
			<p class="MLP_text ParaOverride-1">Unaven sklesl jsem na židli u&nbsp;psacího svého stolku.</p>
			<p class="MLP_text ParaOverride-1">Mimoděk sáhl jsem do skříně po knize, a&nbsp;rozevřev ji, chtěl jsem čísti.</p>
			<p class="MLP_text ParaOverride-1">Ale sotva jsem přečetl asi půl stránky, odstrčil jsem knihu, a&nbsp;podepřev si oběma rukama hlavu, počal jsem přemýšleti. Vbrzku změnilo se přemýšlení v&nbsp;dumání a&nbsp;toto zanedlouho v&nbsp;poloviční dřímotu…</p>
			<p class="MLP_text ParaOverride-1">Znenadání se mi zdálo, že slyším zdaleka hrčení kočáru. Zvedl jsem hlavu a&nbsp;naslouchal.</p>
			<p class="MLP_text ParaOverride-1">Vůkol mne panuje hrobové ticho a&nbsp;venku jen občas zakvílí podzimní vítr bolestně a&nbsp;úpěnlivě. Hrčení vždy více se blíží, až octnul se kočár, jak se zdálo, před domem, v&nbsp;němž jsem bydlel. Zde se zastavil.</p>
			<p class="MLP_text ParaOverride-1">Chtěl jsem vstáti a&nbsp;vyhlédnouti oknem; ale následkem unave­nosti přemohl jsem svou zvědavost a&nbsp;zůstal seděti.</p>
			<p class="MLP_text ParaOverride-1">Zaslechl jsem ještě, jak někdo zazvonil na domovníka, jak se později dveře domu otevřely a&nbsp;zavřely.</p>
			<p class="MLP_text ParaOverride-1">V&nbsp;domě sice nikdo nebydlel, kdo by mohl přijížděti domů v&nbsp;kočáře; ale lidské hlasy a&nbsp;jmenovitě hlas domovníkův, jež jsem byl zaslechl, byly důkazem, že přibyl někdo, kdo má právo do domu vejíti.</p>
			<p class="MLP_text ParaOverride-1">V&nbsp;několika okamžicích přemohla mne však dřímota poznovu.</p>
			<p class="MLP_text ParaOverride-1">Jak dlouho trvala, nemohu udati; ale byl jsem z&nbsp;ní vyrušen slabým zaklepáním na dvéře.</p>
			<p class="MLP_text ParaOverride-1">Poznovu zvedl jsem hlavu a&nbsp;naslouchal.</p>
			<p class="MLP_text ParaOverride-1">Přede mnou na stole hořela lampa, osvětlujíc žlutavým světlem svým jen mdle mou mansardu; kolem panovalo opět hrobové ticho.</p>
			<p class="MLP_text ParaOverride-1">Však co to?</p>
			<p class="MLP_text ParaOverride-1">Klepání na dveře slyším poznovu a&nbsp;zcela zřetelně.</p>
			<p class="MLP_text ParaOverride-1">„Vejděte!“ pravím mdlým hlasem.</p>
			<p class="MLP_text ParaOverride-1">Klika klapla a&nbsp;dveře se zlehka pootevřely. Mezi dveřmi spatřil jsem v&nbsp;pološeru štíhlou mužskou postavu. Byl jsem od ní deset kroků vzdálen a&nbsp;nemohl jsem rysy obličeje ani šat její rozeznati.</p>
			<p class="MLP_text ParaOverride-1">„Kdo to? A&nbsp;čeho si přejete v&nbsp;tak pozdní době?“ oslovil jsem postavu stojící nepohnutě mezi dveřmi.</p>
			<p class="MLP_text ParaOverride-1">Místo odpovědi otevřely se dvéře dokořán a&nbsp;žlutavý pablesk lampy osvítil postavu…</p>
			<p class="MLP_text ParaOverride-1">Vzkřikl jsem zděšeně; chtěl jsem vyskočiti, ale nohy mi vypověděly službu…</p>
			<p class="MLP_text ParaOverride-1">Mezi dveřmi stál&nbsp;– přítel…</p>
			<p class="MLP_text ParaOverride-1">Několik okamžiků panovalo mrtvé ticho.</p>
			<p class="MLP_text ParaOverride-1">Přítel, nepromluvě ani slova, stál nepohnutě, já pak nemohl s&nbsp;něho oka spustiti.</p>
			<p class="MLP_text ParaOverride-1">Tvář jeho byla sice na smrt bledá; ale jasné modré oči sálaly životem a&nbsp;kolem rtů pohrával lehynký, přívětivý úsměv.</p>
			<p class="MLP_text ParaOverride-1">„Dobrý večer,“ pravil po chvíli a&nbsp;učinil několik kroků kupředu. Zaslechnuv zařinčení šavle, všimnul jsem si, že je oblečen v&nbsp;šat důstojnický.</p>
			<p class="MLP_text ParaOverride-1">„Což nejsi mrtev?“ vyrazil jsem ze sebe, když se byl přítel asi na tři kroky ke mně přiblížil.</p>
			<p class="MLP_text ParaOverride-1">„Jakž bych mohl býti mrtev, když stojím před tebou?“ opáčil přítel jasným, příjemným svým hlasem.</p>
			<p class="MLP_text ParaOverride-1">„Sním nebo bdím?“ vypravil jsem namáhavě ze sebe. „Což jsem tě neviděl v&nbsp;Nechanicích s&nbsp;rozpoltěnou lebkou umírajícího a&nbsp;později&nbsp;i&nbsp;– mrtvého?“</p>
			<p class="MLP_text ParaOverride-1">„Možná, žes viděl mne, a&nbsp;možná také, žes viděl někoho jiného,“ odpovídá neočekávaný můj host; „ale teď stojím před tebou, jak vidíš, živ a&nbsp;zdráv&nbsp;– nemůže tudíž býti žádné pochybnosti. Zde má pravice…!“</p>
			<p class="MLP_text ParaOverride-1">Poté mi podával ruku.</p>
			<p class="MLP_text ParaOverride-1">Okamžik jsem váhal, ale podal jsem mu ruku svou přece a&nbsp;cítil, že ruka přítelova není studená, nýbrž teplá jako druhdy bývala.</p>
			<p class="MLP_text ParaOverride-1">Udivení mé rostlo; ale přes to vše nemohl jsem přece ještě jaksi uvěřiti, že bych se byl před několika měsíci v&nbsp;Nechanicích v&nbsp;osobě přítelově zmýlil.</p>
			<p class="MLP_text ParaOverride-1">„Tys vyplnil mé poslední přání,“ pokračoval přítel, když jsem byl ruku jeho stiskl a&nbsp;zase pustil, „a&nbsp;já zas dostál svému slovu… navštěvuju tě…“</p>
			<p class="MLP_text ParaOverride-1">„Ale jak to vše možné?“ otázal jsem se nedůvěřivě.</p>
			<p class="MLP_text ParaOverride-1">„Zcela jednoduše,“ odpověděl; „především však dovol, abych si usedl, a&nbsp;pak ti vše povím stručně, poněvadž nemám času nazbyt.“</p>
			<p class="MLP_text ParaOverride-1">Mlčky přitáhl jsem opodál stojící židli a&nbsp;přítel usedl podle mne.</p>
			<p class="MLP_text ParaOverride-1">„Nuže?“ otázal jsem se.</p>
			<p class="MLP_text ParaOverride-1">„Tys viděl patrně v&nbsp;Nechanicích důstojníka mně podobného. Byl to nadporučík Jiruš, jenž byl v&nbsp;bitvě u&nbsp;Probluze těžce raněn a&nbsp;zemřel, jak jsem se později dověděl, v&nbsp;Nechanicích. Mýlka mohla se státi jen tím, že mi byl podoben. Toť celý zázrak.“</p>
			<p class="MLP_text ParaOverride-1">„Ale jakž bylo možno u&nbsp;něho najíti list, jejž jsem byl tobě zaslal a&nbsp;v němž farář nechanický nalezl moji adresu?“</p>
			<p class="MLP_text ParaOverride-1">„I&nbsp;to je zcela jednoduché. Několik hodin před bitvou ležela větší část pluku našeho v&nbsp;malém lesíku v&nbsp;záloze. Mužstvo bylo připraveno k&nbsp;boji; jen důstojníci přecházeli od setniny k&nbsp;setnině nebo stáli rozmlouvajíce.</p>
			<p class="MLP_text ParaOverride-1">Nesmíš se domnívati, že lehká mysl vojenská bývá před bitvou obzvláště vážnou; žertuje se mnohdy i&nbsp;v&nbsp;nejkrutější seči, neřku-li, když čeká se netrpělivě na znamení k&nbsp;pochodu a&nbsp;k&nbsp;palbě.</p>
			<p class="MLP_text ParaOverride-1">Pamatuju se zcela dobře, že mi tenkráte nebylo právě do smíchu; ale měl jsem dlouhou chvíli a&nbsp;vytáhl tvůj dopis, abych si jej ještě jednou přečetl.</p>
			<p class="MLP_text ParaOverride-1">Náhodou přiblížil se ke mně nepozorovaně nadporučík Jiruš, a&nbsp;domnívaje se, že čtu nějaký milostný lístek, vytrhl mi jej žertem z&nbsp;ruky, aby jej mým soudruhům nahlas přečetl; ale v&nbsp;témže okamžiku zazněl rozkaz k&nbsp;pochodu.</p>
			<p class="MLP_text ParaOverride-1">Nadporučík Jiruš, strčiv dopis do kapsy, spěchal ku své setnině, kdežto já, vytasiv šavli, postavil jsem se v&nbsp;šik, a&nbsp;za několik okamžiků počala již palba tak prudká, že jsme na nic jiného nemyslili než na nepřítele.</p>
			<p class="MLP_text ParaOverride-1">Výsledek boje znáš; já byl zajat, a&nbsp;právě jsem se vrátil z&nbsp;Královce, kde jsem se, jak se samo sebou rozumí, náležitě nudil.“</p>
			<p class="MLP_text ParaOverride-1">„Proč jsi mi aspoň nenapsal lístek?“ otázal jsem se, když byl přítel dokončil.</p>
			<p class="MLP_text ParaOverride-1">„Z&nbsp;pouhého vrtochu,“ zněla klidně odpověď. „Kromě toho mučil a&nbsp;trápil jsem se tam až do omrzení po tvém příkladu studiemi matematickými a&nbsp;astronomickými.“</p>
			<p class="MLP_text ParaOverride-1">„Ale co tě přivádí v&nbsp;tak pozdní hodinu ke mně?&nbsp;– Kdy jsi přijel?“ naléhal jsem na přítele, jsa již takměř úplně přesvědčen, že je živ a&nbsp;zdráv jako jindy.</p>
			<p class="MLP_text ParaOverride-1">„Přijel jsem dnes večer; ale již včera věděli všichni tvoji i&nbsp;moji přátelé, že přijedu, a&nbsp;proto se nedostavili dnes do hospůdky, kam jsi je byl pozval.</p>
			<p class="MLP_text ParaOverride-1">Toliko tebe jsem dříve o&nbsp;svém příchodu neuvědomil, a&nbsp;to proto, abych tě mohl tím více překvapiti. A&nbsp;nyní tě přicházím pozvat k&nbsp;hostině, kterou pořádá otec můj v&nbsp;zámku knížat Kinských z&nbsp;té příčiny, že vrátil jsem se živ a&nbsp;zdráv.</p>
			<p class="MLP_text ParaOverride-1">Přátelé naši a&nbsp;ostatní hosté jsou už v&nbsp;zámku nejspíše všickni&nbsp;–&nbsp; a&nbsp;toliko já si vyjel, abych tě přivedl. Zároveň však ti také zvěstuju, že uspořádám nejskvělejší eskamotérské představení, k&nbsp;němuž jsem byl, jak víš, po několik roků konal pilné přípravy. Automaty a&nbsp;všechny aparáty mé jsou v&nbsp;nejlepším pořádku a&nbsp;trvám, že se pobavíte všichni, kdož budete přítomni.“</p>
			<p class="MLP_text ParaOverride-1">Ze všeho, co jsem byl právě slyšel a&nbsp;viděl, bylo zcela zřejmo, že navštívil mne domněle mrtvý přítel skutečně a&nbsp;že v&nbsp;bizarní své náklonnosti nikterak se nezměnil.</p>
			<p class="MLP_text ParaOverride-1">„Ale co vám napadlo, pořádat hostinu právě dnes; což není ji možno odročit?“ ptám se po chvíli.</p>
			<p class="MLP_text ParaOverride-1">„Co ti napadá?“ vece přítel. „Pořádá zábavu otec můj s&nbsp;vědomím knížat Kinských, kteří byli ze své strany sezvali četné hosty. Viz jen, že je zámek slavnostně osvětlen!“</p>
			<p class="MLP_text ParaOverride-1">Poté přistoupil k&nbsp;oknu, z&nbsp;něhož bylo vidět část vily knížat Kin­s­kých, a&nbsp;odhrnul záclonu. Všechna okna zámku byla skutečně osvětlena…</p>
			<p class="MLP_text ParaOverride-1">„Hostina už počala asi před hodinou,“ pokračoval přítel; „moje produkce pak začne později, a&nbsp;proto jsem si vyjel, bych tě uvědomil. Chceš-li, přijď! Ale odpusť, že musíš jíti pěšky sám. Musím nakvap jeti nazpět a&nbsp;bez tebe&nbsp;– ovšemže jen z&nbsp;důvodů ryze eskamotérských. Přijdeš tedy?“</p>
			<p class="MLP_text ParaOverride-1">„Přijdu,“ pravil jsem vstávaje.</p>
			<p class="MLP_text ParaOverride-1">Poté přítel rychle vstal, podal mi ruku a&nbsp;odešel.</p>
			<p class="MLP_text ParaOverride-1">Slyšel jsem vzdalující se jeho krok, slyšel otvírat a&nbsp;zavírat dveře domu, pak jsem zaslechl zvuk, jako by někdo dvířka kočáru přirazil, a&nbsp;hned nato zahrčel odjíždějící kočár.</p>
			<p class="MLP_text ParaOverride-1">Naslouchal jsem hrčení jak v&nbsp;dáli vždy více umlkalo, až umlklo úplně.</p>
			<p class="MLP_text ParaOverride-1">Vše, čeho jsem byl právě svědkem, bylo přes všechnu pravděpodobnost a&nbsp;věrohodnost tak podivné, že zůstal jsem po delší čas seděti nepohnutě, nemoha se vzpamatovati.</p>
			<p class="MLP_text ParaOverride-1">Po chvíli vzmáhala se ve mně opět nedůvěra.</p>
			<p class="MLP_text ParaOverride-1">Jsa o&nbsp;samotě a&nbsp;nevida, že by se bylo kolem mne něco změnilo, byl jsem skoro toho mínění, že vše bylo pouhý sen; ale osvětlený zámek knížat Kinských, jejž jsem viděl z&nbsp;okna, utvrdil mne v&nbsp;domněnce, že jsem přece jen bděl a&nbsp;že mohu, ba že musím přání přítelovu vyhověti.</p>
			<p class="MLP_text ParaOverride-1">Na pocit, kterýž se mne byl zmocnil, když přítel odešel, nikdy nezapomenu.</p>
			<p class="MLP_text ParaOverride-1">Byloť mi tak nevýslovně příjemno, jako člověku, jenž byl mimo nadání zbaven děsivého nějakého přízraku, kterýž jej byl po dlouhý čas pronásledoval.</p>
			<p class="MLP_text ParaOverride-1">Cítil jsem neobyčejnou svěžest a&nbsp;sílu.</p>
			<p class="MLP_text ParaOverride-1">Nerozmýšleje se dlouho, přehodil jsem přes sebe svrchní kabát, a&nbsp;vzav klobouk, vyšel jsem z&nbsp;komnatky své. Pomalu ubíral jsem se po schodech, zaklepal dole na dvoře na okno domovníkovo, a&nbsp;dav si otevříti dvéře, vyšel jsem na ulici.</p>
			<p class="MLP_text ParaOverride-1">Byla lunojasná podzimní noc.</p>
			<p class="MLP_text ParaOverride-1">Lehynkou mlhou zastřený měsíc stál zádumčivě nad Petřínem a&nbsp;ve stříbrné, poněkud matné jeho záři lesklo se zvlhlé dláždění jako mírným větříkem zčeřená hladina jezera.</p>
			<p class="MLP_text ParaOverride-1">Občas zavál takměř již mrazivý vítr severní. Jelikož vál přímo proti mně, zrychlil jsem krok, a&nbsp;asi za čtvrt hodiny octnul jsem se před mřížovým vjezdem do Kinské zahrady.</p>
			<p class="MLP_text ParaOverride-1">Hlavní vrata i&nbsp;vrátka poboční otevřena byla dokořán a&nbsp;obsta­rožný portýr, starý můj známý, jsa oblečen v&nbsp;kožich, jako za největší zimy, přecházel netrpělivě s&nbsp;místa na místo.</p>
			<p class="MLP_text ParaOverride-1">„Sjelo se mnoho hostů?“ oslovil jsem portýra.</p>
			<p class="MLP_text ParaOverride-1">„Mnoho,“ zněla přitlumená, poněkud nevrlá odpověď.</p>
			<p class="MLP_text ParaOverride-1">„A&nbsp;slavnost už dávno zahájena?“</p>
			<p class="MLP_text ParaOverride-1">„Možná; ale nemohu říci zcela jistě. Mladý pan Bedřich asi před půl hodinou vyjel, a&nbsp;teprve před chvílí zas přijel.“</p>
			<p class="MLP_text ParaOverride-1">„Jaká to vlastně slavnost?“ vyzvídám.</p>
			<p class="MLP_text ParaOverride-1">„Nemohu povědet; ale mladý pán, o&nbsp;němž jsme soudili, že je mrtev, vrátil se, a&nbsp;nejspíše jemu na počest…“</p>
			<p class="MLP_text ParaOverride-1">„Tedy přece!“ zamumlal jsem mimovolně a&nbsp;teprve teď jsem byl úplně přesvědčen, že vše, čeho jsem byl před chvílí ve své mansardě svědkem, nebyl přelud, nýbrž skutečnost.</p>
			<p class="MLP_text ParaOverride-1">„Já přec také mohu nahoru?“ tážu se jen tak mimoděk, věda napřed, že by mne starý portýr vpustil, i&nbsp;kdyby měl přímo rozkaz, aby žádného nezvaného hosta nevpouštěl.</p>
			<p class="MLP_text ParaOverride-1">„Vždyť vás mám v&nbsp;seznamu hostů na prvním místě,“ zní odpověď.</p>
			<p class="MLP_text ParaOverride-1">„Sbohem tedy!“ pravím a&nbsp;ubírám se po široké písčité vozové cestě dále do mírného vršku.</p>
			<p class="MLP_text ParaOverride-1">Chlad podzimních nocí byl již v&nbsp;krásném parku zůstavil zřejmé stopy své neúprosné ničící síly.</p>
			<p class="MLP_text ParaOverride-1">Listí stromů a&nbsp;keřů bylo již úplně žluté a&nbsp;z&nbsp;větší části opadalé; tu a&nbsp;tam trčely už zcela holé, tmavé větve stromů do výše a&nbsp;v&nbsp;bledém přísvitu měsíce leskly se zvlhlé kmeny, větve i&nbsp;žluté listy v&nbsp;různých, mnohdy divuplných odstínech světelných.</p>
			<p class="MLP_text ParaOverride-1">Noční ticho rušeno jen občas zavanutím chladného severního větru, jenž úpěnlivě ve větvích zakvílel, odvanul jen tu a&nbsp;tam po zemi ležící zvlhlé listí o&nbsp;několik kroků dále, a&nbsp;jako by neměl dosti síly, ihned zase jen slabě sviště a&nbsp;šelestě v&nbsp;dáli znenáhla zanikal.</p>
			<p class="MLP_text ParaOverride-1">Zanedlouho octnut jsem se na místě, odkud byl ještě roku 1866 volný pohled na jižní část Prahy.</p>
			<p class="MLP_text ParaOverride-1">Nad městem vznášela se lehká mlha a&nbsp;rozkládal se tajemný poklid podzimní noci.</p>
			<p class="MLP_text ParaOverride-1">Obloha byla šerá a&nbsp;lehynké šedavé mráčky hnaly se prudce k&nbsp;jihu, důkaz to, že bylo ve výši stále větrno. Časem zahalil některý mráček i&nbsp;měsíc a&nbsp;lehký stín přelétl pak kvapně Prahu, jako by pospíchal do tajemné říše věčného zapomenutí.</p>
			<p class="MLP_text ParaOverride-1">Zastavivše, zahleděl jsem se na chvíli na překrásný obraz, jenž se přede mnou rozprostíral.</p>
			<p class="MLP_text ParaOverride-1">Možná že bych byl postál déle; ale znenadání ozvalo se s&nbsp;výšin stráně temné houkání sovy a&nbsp;jediný tento zvuk bdícího živého tvora připomenul mi, že nejsem ještě u&nbsp;cíle své noční cesty.</p>
			<p class="MLP_text ParaOverride-1">Obrátiv se, zrychlil jsem krok a&nbsp;v&nbsp;několika okamžicích vyhoup­nuly se asi pět set kroků přede mnou bělavé obrysy knížecího letohrádku.</p>
			<p class="MLP_text ParaOverride-1">Všechna okna byla osvětlena; před vilou míhaly se temné postavy lidské; opodál pak jsem spatřil celou řadu čekajících povozů, jako jsem je byl druhdy o&nbsp;různých slavnostech častokráte vídal…</p>
			<p class="MLP_text ParaOverride-1">Po chvíli jsem zaslechl zdáli přitlumené zvuky hudby, vycházející patrně z&nbsp;letohrádku.</p>
			<p class="MLP_text ParaOverride-1">Jaká to hudba, nemohl jsem určitě rozeznati; zdálo se mi, že není bujně veselá, jakou slýcháváme o&nbsp;slavnostech radostných, nýbrž zádumčivá, smutná jako pochod pohřební…</p>
			<p class="MLP_text ParaOverride-1">Za několik okamžiků však hudba umlkla, neslyšel jsem než rupání písku pod svýma nohama. Zrychlil jsem krok ještě více.</p>
			<p class="MLP_text ParaOverride-1">Čím více jsem se blížil k&nbsp;letohrádku, tím více ubývalo temných lidských postav, jež se byly před ním míhaly, a&nbsp;když jsem se posléze octnul přímo před budovou, bylo kolkolem úplně pusto a&nbsp;mrtvo, jako když býval zámek neobydlen.</p>
			<p class="MLP_text ParaOverride-1">Jindy bych byl něco podobného shledal aspoň nápadným; ale připomenuv si nyní, že přicházím k&nbsp;zvláštní slavnosti, kterou pořádají na počest eskamotéra, jenž po mnoholetých studiích chce hosty překvapiti produkcí neobyčejnou, nepodivil jsem se ani tomu, že vešel po několika schůdkách do foyeru, octnul jsem se v&nbsp;čiré tmě. Ohlédl jsem se jen, a&nbsp;zaslechnuv za sebou vrznutí a&nbsp;hřmotné bouchnutí velkých dveří, soudil jsem, že vše to děje se jaksi k&nbsp;zvýšení dojmu.</p>
			<p class="MLP_text ParaOverride-1">Zůstav státi, čekal jsem chvíli, co se bude dále díti. Avšak kolem panovalo hluboké ticho a&nbsp;z&nbsp;počátku i&nbsp;čirá tma.</p>
			<p class="MLP_text ParaOverride-1">Po nějakém čase, když oko mé, octnuvši se náhle z&nbsp;šera lunojasné noci v&nbsp;temnu, bylo tmě poněkud uvyklo, zpozoroval jsem několik kroků před sebou světlejší prouhu.</p>
			<p class="MLP_text ParaOverride-1">Přiblíživ se k&nbsp;ní, shledal jsem, že prouhu tu tvoří šerý odlesk měsíce, vnikající přivřenými jen dveřmi z&nbsp;vedlejší komnaty. Otevřel jsem dveře dokořán a&nbsp;vešel do komnaty.</p>
			<p class="MLP_text ParaOverride-1">Byla prázdna a&nbsp;bez nábytku, a&nbsp;ačkoliv jsem už po mnoho let v&nbsp;zámku nebyl, připomenul jsem si přece, že komnata ta sloužívala druhdy za předsíň, kterouž se chodívalo na chodbu, vedoucí k&nbsp;hlavnímu prostrannému sálu, v&nbsp;němž obyčejně větší slavnosti konány.</p>
			<p class="MLP_text ParaOverride-1">Pamatoval jsem se též, že chodívalo se tudy do sálu vždy, kdykoli tam někdo nechtěl vejíti vchodem hlavním, nýbrž nepozorovaně jedním z&nbsp;vchodů vedlejších.</p>
			<p class="MLP_text ParaOverride-1">Věda, kudy se jde, popošel jsem o&nbsp;několik kroků k&nbsp;oknu, kterýmž vnikal šerý odlesk měsíční záře do komnaty a&nbsp;u&nbsp;něhož nalézaly se tajné tapetové dvéře, vedoucí do chodby.</p>
			<p class="MLP_text ParaOverride-1">Bez obtíže nahmatal jsem na stěně nepatrnou vyvýšeninu v&nbsp;podobě ploché hlavičky malého cvočku&nbsp;– tajné péro&nbsp;– a&nbsp;stisknuv je otevřel jsem si dveře, jako jsem byl před lety nesčíslněkráte učinil.</p>
			<p class="MLP_text ParaOverride-1">Spatřil jsem před sebou dlouhou klenutou chodbu beze všech okras.</p>
			<p class="MLP_text ParaOverride-1">Pološerý svit lunojasné noci vnikal dovnitř jen několika okny, ale dostačil k&nbsp;osvětlení aspoň potud, že bylo lze zcela zřetelně rozeznati, že jest chodba úplně prázdna.</p>
			<p class="MLP_text ParaOverride-1">V&nbsp;místech, kde vnikal svit měsíční okny dovnitř, odrážel se od sněhobílých stěn a&nbsp;zčásti i&nbsp;od hladkých, čtverhranných, střídavě bílých a&nbsp;černých dlaždic podlahy způsobem tak zvláštním, že na pouhém reflexu bylo lze rozeznati, kdykoli vysoko nad zámkem nějaký mráček měsíc přelétl.</p>
			<p class="MLP_text ParaOverride-1">Vešel jsem do chodby.</p>
			<p class="MLP_text ParaOverride-1">Ale k&nbsp;nemalému podivení mému ovanul mne podivný chlad, jako by byla chodba na druhém konci otevřena.</p>
			<p class="MLP_text ParaOverride-1">Nerozmýšleje se dlouho, ubíral jsem se chodbou dále, až jsem se octnul na místě, kde tvoří pravý úhel s&nbsp;chodbou jinou.</p>
			<p class="MLP_text ParaOverride-1">I&nbsp;tato druhá chodba byla úplně prázdna.</p>
			<p class="MLP_text ParaOverride-1">Prošel jsem ji, a&nbsp;octnuv se v&nbsp;chodbě třetí, myslil jsem, že nalézám se u&nbsp;vchodu do sálu. Ale místo dveří, kterýmiž jsem byl před lety častokráte nepozorovaně do sálu vešel, nalezl jsem holou stěnu.</p>
			<p class="MLP_text ParaOverride-1">Popošel jsem tudíž dále k&nbsp;rohu; ale zde jsem zpozoroval, že s&nbsp;chodbou třetí hraničí chodba čtvrtá, tvořící s&nbsp;předcházející taktéž pravý úhel.</p>
			<p class="MLP_text ParaOverride-1">Nebylo pochybností, že v&nbsp;době několika roků, co jsem byl zámek nenavštívil, staly se zde změny, o&nbsp;nichž jsem neměl ani tušení.</p>
			<p class="MLP_text ParaOverride-1">Chodby aspoň byly přestavěny a&nbsp;vchod do sálu z&nbsp;chodeb buď zazděn, nebo na jiném místě.</p>
			<p class="MLP_text ParaOverride-1">Prošel jsem tedy i&nbsp;chodbu čtvrtou; ale ani zde nenalezl jsem žádných dveří, aniž nějakého východu.</p>
			<p class="MLP_text ParaOverride-1">Zároveň se mi zdálo, že chodby, kterýmiž jsem byl již prošel, tvoří pravidelný rovnoběžník.</p>
			<p class="MLP_text ParaOverride-1">Popošel jsem tudíž z&nbsp;čtvrté chodby zase do první.</p>
			<p class="MLP_text ParaOverride-1">Dle reflexu na stěnách a&nbsp;na podlaze domníval jsem se, že nalézám se v&nbsp;chodbě, do kteréž jsem byl vešel z&nbsp;předsíně; ale dveří, kterýmiž jsem byl vešel a&nbsp;jež se byly za mnou nepochopitelným způsobem zavřely, nemohl jsem již najíti.</p>
			<p class="MLP_text ParaOverride-1">Hledal a&nbsp;pátral jsem po stěnách několik minut, ale úsilí mé bylo marné.</p>
			<p class="MLP_text ParaOverride-1">Chvíli jsem přemítal, jak to možné, a&nbsp;posléze vzniklo ve mně domnění, že octnut jsem se podle všeho v&nbsp;chodbách, z&nbsp;nichž nebylo vyváznutí, pokud přítel eskamotér neuznal za dobré pronésti své kouzelné „Efetta!“</p>
			<p class="MLP_text ParaOverride-1">Musím se přiznati, že mne tato introdukce přítelova umění překvapila.</p>
			<p class="MLP_text ParaOverride-1">Vylákati člověka v&nbsp;noci z&nbsp;domova pod záminkou, že jde k&nbsp;hostině, až k&nbsp;zámku, v&nbsp;němž zcela zřejmě rozeznává slavnostní ruch, nechati jej vejíti otevřeným vchodem do zámku a&nbsp;vlákati jej do chodeb, z&nbsp;nichž nelze najíti východu,&nbsp;– zdál se mi býti eskamotérský experiment rovněž tak nesnadný jako originelní.</p>
			<p class="MLP_text ParaOverride-1">„Vyčkejme tedy, až se zručnému kouzelníku zlíbí propustiti nás z&nbsp;vězení,“ pomyslil jsem si a&nbsp;klidně šel jsem první chodbou dále k&nbsp;druhé a&nbsp;touto k&nbsp;třetí a&nbsp;tak dále, až jsem se octnul zase na témže místě, odkud jsem byl vyšel.</p>
			<p class="MLP_text ParaOverride-1">Chvílemi jsem se zastavil a&nbsp;naslouchal; ale neslyšel jsem nic než občas zašelestění větru, když zasvištěl nad zámkem a&nbsp;opřel se o&nbsp;okenice, jež mnohdy zařinčely.</p>
			<p class="MLP_text ParaOverride-1">Později však i&nbsp;tyto zvuky umlkly úplně a&nbsp;v&nbsp;chodbách rozhostilo se tajemné hrobové ticho, rušené jen dutým, skoro příšerným ohlasem mých kroků.</p>
			<p class="MLP_text ParaOverride-1">Zpočátku jsem byl zcela klidný; když však minulo asi půl hodiny, počal jsem býti poněkud netrpěliv.</p>
			<p class="MLP_text ParaOverride-1">Minula však skoro hodina, a&nbsp;já neustále bloudě z&nbsp;chodby do chodby, cítil jsem zcela zřejmě, že stávám se vždy netrpělivějším.</p>
			<p class="MLP_text ParaOverride-1">Počal jsem choditi chodbami rychleji, a&nbsp;když pak jsem pocítil i&nbsp;jakousi unavenost, počal jsem býti již mrzut.</p>
			<p class="MLP_text ParaOverride-1">Několikráte pronesl jsem hlasitě jméno přítelovo, ale hlas můj odrazil se dutě od klenby sousední chodby, jako by se byl v&nbsp;dáli někdo škodolibě zachechtal.</p>
			<p class="MLP_text ParaOverride-1">Procházeje chodbami krokem vždy rychlejším, zahřál jsem se poněkud; tím více cítil jsem pak chlad, když jsem se zastavil nebo krok svůj zmírnil.</p>
			<p class="MLP_text ParaOverride-1">Nezbylo mi než procházeti chodbami neustále rychleji…</p>
			<p class="MLP_text ParaOverride-1">Cítil jsem vždy větší unavenost, ale chlad hnal mne vždy dále…</p>
			<p class="MLP_text ParaOverride-1">Nevrlosti a&nbsp;mrzutosti mé přibývalo v&nbsp;téže míře, v&nbsp;jaké se prodlužovalo mé „uvěznění“.</p>
			<p class="MLP_text ParaOverride-1">Náhle však vznikla v&nbsp;mé duši myšlenka, že stal jsem se snad přece jen obětí klamu, že vše jest fantasmagorií horečně rozpáleného mozku.</p>
			<p class="MLP_text ParaOverride-1">Zrychlil jsem krok ještě více.</p>
			<p class="MLP_text ParaOverride-1">V&nbsp;pravém slova smyslu proběhl jsem všecky čtyry chodby a&nbsp;zastavil se zase u&nbsp;místa, kde&nbsp;– jak jsem se domníval&nbsp;– byly dveře, kterýmiž jsem byl vešel.</p>
			<p class="MLP_text ParaOverride-1">Tentokráte mne ovanul vítr takměř mrazivý.</p>
			<p class="MLP_text ParaOverride-1">Chvíli jsem pátral po dveřích, ale jen chvíli&nbsp;– mrazivost, která již prochvívala všechny mé údy, hnala mne chodbami dále…</p>
			<p class="MLP_text ParaOverride-1">Vím zcela dobře, jak vznikala v&nbsp;duši mé i&nbsp;úzkost. Z&nbsp;počátku jen temný, neurčitý jakýs pocit tísně, která se vždy více vzmáhala, až přešla v&nbsp;úzkost opravdovou.</p>
			<p class="MLP_text ParaOverride-1">I&nbsp;zdálo se mi, jako by se chodba přede mnou úžila spěchám dále… však bez překážky, a&nbsp;jakmile se octnu v&nbsp;chodbě vedlejší, zase se mi zdá, že vidím, kterak se klenuti v&nbsp;dáli níží a&nbsp;celá chodba úží…</p>
			<p class="MLP_text ParaOverride-1">V&nbsp;tu dobu, když jsem zvláštní tyto optické klamy zcela určitě pozoroval, zdálo se mi, že musím už neméně než tři hodiny blouditi chodbami… Každá minutka byla mi skoro čtvrthodinou.</p>
			<p class="MLP_text ParaOverride-1">Dupám, tleskám rukama, volám, seč hrdlo stačí, – ale kolem mne panuje tajemné ticho, rušené jen zvuky, které vyluzuju sám.</p>
			<p class="MLP_text ParaOverride-1">A&nbsp;kdykoli se zastavím, žene mne tajemný mrazivý dech, jenž mne ovane, zas dále…</p>
			<p class="MLP_text ParaOverride-1">Běžím zase… Cítím, že krev v&nbsp;mých žilách vře, že řine se mi pot z&nbsp;čela a&nbsp;z&nbsp;tváře&nbsp;– ale tajemná moc žene mne dál…</p>
			<p class="MLP_text ParaOverride-1">Nevidím před sebou než šerou, zdánlivě se úžící chodbu a&nbsp;zdáli zívá na mne pusté prázdno, budící v&nbsp;duši mé pocit skoro příšerný…</p>
			<p class="MLP_text ParaOverride-1">Již nejsem sobě skoro ani vědom, že může to býti skutečnost&nbsp;– pochybuju&nbsp;–, ale hned nato vtírají se mi zase myšlenky, že viděl jsem na vlastní oči zámek ozářený, že nemohl to býti ani reflex, poněvadž měsíc chýlil se již k&nbsp;západu a&nbsp;já viděl ozářenou východní a&nbsp;severní část zámku; připomínám si, že mluvil jsem s&nbsp;portýrem, že viděl jsem temné postavy lidské míhající se před zámkem a&nbsp;slyšel hudbu, než jsem vešel, slovem že vše musí býti skutečnost… a&nbsp;přece zas nemohu pochopiti, kterak to možné, že slyším jen dutý ohlas vlastního kroku a&nbsp;hlasu, že zdá se mi, jako bych meškal v&nbsp;chodbách zámku neobydleného…</p>
			<p class="MLP_text ParaOverride-1">A&nbsp;ze směsice podivných myšlenek, podmíněných situací, v&nbsp;kteréž jsem se nalézal, vynořila se náhle myšlenka povšechná…</p>
			<p class="MLP_text ParaOverride-1">Tak a&nbsp;nejinak musí býti člověku, jenž potáceje se v&nbsp;životě z&nbsp;klamu do klamu, z&nbsp;bludu do bludu, marně se namáhá, aby nalezl opory, byť sebenepatrnější&nbsp;– tak a&nbsp;nejinak musí vznikati v&nbsp;mozku lidském tajuplné ono chaos křižujících se a&nbsp;vzájemně si odporujících představ a&nbsp;myšlenek, kteréž předcházívá osudný, děsný stav duševní, jejž zoveme&nbsp;– šíleností…</p>
			<p class="MLP_text ParaOverride-1">Myšlenka ta vznikla v&nbsp;mé duši náhle a&nbsp;v&nbsp;mžiknutí oka vehnala mi krev k&nbsp;hlavě.</p>
			<p class="MLP_text ParaOverride-1">Z&nbsp;prsou vydral se mi mimovolný výkřik. Zavrávoral jsem, těžké nohy ustaly v&nbsp;běhu&nbsp;– sklesl jsem na zem… Mrákota zastřela mou duši…</p>
			<p class="MLP_text ParaOverride-1">Však co to…?</p>
			<p class="MLP_text ParaOverride-1">Nezdá se mi, jako bych slyšel jemné zvuky hudby a&nbsp;jako by se byl přede mnou mihl jasný pruh světla…?</p>
			<p class="MLP_text ParaOverride-1">Mnu si oči, snažím se povstati. V&nbsp;několika okamžicích se mi to podařilo…</p>
			<p class="MLP_text ParaOverride-1">Pozoruju, že stojím v&nbsp;klenuté chodbě&nbsp;– přede mnou jsou dveře jen přivřeny a&nbsp;dveřmi těmi vniká pruh světla a&nbsp;zaznívají zvuky hudby…</p>
			<p class="MLP_text ParaOverride-1">Potácím se ku dveřím.</p>
			<p class="MLP_text ParaOverride-1">Prostorou mezi dveřmi a&nbsp;veřejemi vidím do jasně osvětleného sálu…</p>
			<p class="MLP_text ParaOverride-1">Zrak můj však je posud tak zakalen, že nemohu v&nbsp;sále skoro nic rozeznati; ale vědomí mé počíná se patrně vraceti. Chci učiniti aspoň ještě několik kroků kupředu, ale zavrávorám poznovu a&nbsp;musím se na chvíli opříti o&nbsp;stěnu chodby.</p>
			<p class="MLP_text ParaOverride-1">V&nbsp;postavení tom prodlel jsem asi pět minut, pak pomalu a&nbsp;opatr­ně ku dveřím se přiblíživ, pootevřel jsem je jen o&nbsp;něco málo, bych mohl pohodlněji do sálu nahlédnouti.</p>
			<p class="MLP_text ParaOverride-1">Teprv nyní jsem nabyl úplné jistoty, že stojím u&nbsp;známých mi dveří, kterýmiž se nepozorovaně mohlo vcházeti do sálu, že hudba zaznívá z&nbsp;jasně osvětleného sálu, v&nbsp;němž se nalézá značný počet hostů.</p>
			<p class="MLP_text ParaOverride-1">Nestál jsem tudíž v&nbsp;chodbě neobydleného pustého zámku, nestál jsem v&nbsp;jedné z&nbsp;chodeb, z&nbsp;nichž nebylo zdánlivě žádného východu, nýbrž v&nbsp;chodbě a&nbsp;před polootevřenými dveřmi, kterýmiž jsem byl před lety mnohokráte zcela bez překážky do sálu vešel a&nbsp;ze sálu zase vyšel.</p>
			<p class="MLP_text ParaOverride-1">Avšak jak se mohlo státi, že bloudil jsem&nbsp;– jak se mi zdálo&nbsp;– asi po tři hodiny nejjednodušším labyrintem čtyř chodeb, tvořících zcela pravidelný rovnoběžník, jak se mohlo státi, že nemohl jsem po tak dlouho najíti z&nbsp;labyrintu toho východu, kterýž přece byl tak nasnadě – nemohl jsem si nijak vysvětliti.</p>
			<p class="MLP_text ParaOverride-1">V&nbsp;tu chvíli však jsem se rozřešením záhady té příliš nemučil; neobyčejné rozčilení mé posud trvalo a&nbsp;kromě toho dráždila mne i&nbsp;zvědavost, kdo v&nbsp;sále mešká a&nbsp;co se bude dále díti.</p>
			<p class="MLP_text ParaOverride-1">Svléknuv svrchní kabát a&nbsp;odhodiv klobouk, proklouznul jsem nepozorovaně pootevřenými dveřmi a&nbsp;zůstal, opřev se o&nbsp;veřeje, na prahu státi.</p>
			<p class="MLP_text ParaOverride-1">Velký, vysoký a&nbsp;nádherně vyšperkovaný sál osvětlen byl nesčíslnými světly, takže bys byl na zemi zcela pohodlně každý máček nalezl.</p>
			<p class="MLP_text ParaOverride-1">První rozhlédnutí se po sále mne poučilo, že je zde skutečně shromážděna četná a&nbsp;vzácná společnost, ale vesměs mužská.</p>
			<p class="MLP_text ParaOverride-1">Celkem mohlo býti v&nbsp;sále asi dvě stě osob. Seděly za stoly, jež byly v&nbsp;půlkole rozestaveny takovým způsobem, žes mohl každý stůl zcela pohodlně obejíti a&nbsp;od každého stolu rovněž tak pohodlně viděti na černou, od stropu až k&nbsp;podlaze splývající roušku, kterouž byla část sálu přepažena.</p>
			<p class="MLP_text ParaOverride-1">Množství lokajů hemžilo se mezi stoly, obsluhujíce hosty; jiní lítali ze sálu a&nbsp;zase přicházeli, přinášejíce na stříbrných tácích nejrozmanitější pokrmy a&nbsp;nápoje.</p>
			<p class="MLP_text ParaOverride-1">Kde byl umístěn hudební sbor, nemohl jsem vypátrati, ale slyšel jsem jemné zvuky zádumčivé písně jakés zcela zřetelně. Nebylo tudíž pochybnosti, že nalézá se sbor buď v&nbsp;sále v&nbsp;úkrytu, nebo v&nbsp;některé vedlejší místnosti.</p>
			<p class="MLP_text ParaOverride-1">V&nbsp;sále panoval mírný ruch a&nbsp;šum; slyšel jsem šepot a&nbsp;rozmluvy hostů i&nbsp;přitlumené volání posluhujících lokajů, ale vše splývalo v&nbsp;nesrozumitelný pro mne hukot, jako když vzdálený vodopád ruší temným šumem svým lesní ticho.</p>
			<p class="MLP_text ParaOverride-1">Zpočátku si mne, jak jsem předvídal, nikdo nepovšimnul; mohl jsem tudíž nějaký čas celou společnost zcela pohodlně a&nbsp;bedlivě pozorovati.</p>
			<p class="MLP_text ParaOverride-1">V&nbsp;tu dobu neznal jsem sice ještě mnoho postavením, rodem anebo jiným způsobem pozornost nejširších kruhů budících osobností pražských&nbsp;– leda jen dle jména, ale přece jsem aspoň podle některých, jež jsem znal a&nbsp;i nyní poznal, mohl souditi, že sešla se tu společnost velmi řídká.</p>
			<p class="MLP_text ParaOverride-1">Připomenuv si, že slavnost pořádá přítelův otec k&nbsp;vyzvání knížat Kinských a&nbsp;že i&nbsp;knížata sama větší část hostů pozvala, nedivil jsem se, že vidím u&nbsp;jednoho nebo dvou stolů několik šlechticů. Poznal jsem jednoho z&nbsp;knížat Lobkoviců, dva Valdštýny, syna Windischgretzova, jednoho z&nbsp;hrabat z&nbsp;Thurn a&nbsp;Taxisů, dva Kaunice, stařičkého hraběte Hanuše z&nbsp;Kolovrat, nejmladšího Lichtenštejna a&nbsp;dva Rohany&nbsp;– skoro vesměs šlechtice, kteří bývali před lety dosti často hosty knížat Kinských.</p>
			<p class="MLP_text ParaOverride-1">Všichni tito i&nbsp;oni, jichž jsem neznal, seděli na jednom konci polokruhu, jejž tvořily stoly.</p>
			<p class="MLP_text ParaOverride-1">Rovněž tak jsem se nedivil, že poznal jsem na protějším konci polokruhu za dvěma stoly arcibiskupa pražského, knížete Schwarzen­berga, pak dva kanovníky, opata kláštera strahovského, generály řádů křížovnického a&nbsp;maltézského, probošta vyšehradského a&nbsp;jiné hodnostáře církevní, a&nbsp;u&nbsp;vedlejšího stolu faráře svatomikulášského a&nbsp;smíchovského a&nbsp;několik jiných duchovních, jež jsem neznal.</p>
			<p class="MLP_text ParaOverride-1">Vedle stolů, za nimiž seděli šlechtici, spatřil jsem za dvěma nebo třemi stoly místodržitele, vrchního vojenského velitele zemského, několik generálů a&nbsp;vyšších i&nbsp;nižších důstojníků, pak purkmistra pražského, policejního ředitele, několik poslanců českých i&nbsp;německých, několik místodržitelských i&nbsp;městských radů a&nbsp;úřadníků, jak jsem se domníval, nejrůznějších kategorií.</p>
			<p class="MLP_text ParaOverride-1">K&nbsp;těmto družili se pak hosté jiní, o&nbsp;nichž jsem nevěděl, kdo jsou.</p>
			<p class="MLP_text ParaOverride-1">Byly to z&nbsp;větší části postavy zajímavé a&nbsp;charakteristické a&nbsp;zdálo se mi, že nepochybím, když je vřadím mezi učence a&nbsp;profesory universitní a&nbsp;jiné. Byltě jsem mezi nimi poznal i&nbsp;některé ze svých dřívějších učitelů na polytechnice pražské.</p>
			<p class="MLP_text ParaOverride-1">Z&nbsp;českého světa literárního znal jsem v&nbsp;tu dobu jen několik osobností, a&nbsp;mezi hostmi poznal jsem jen Pflegra, jenž byl s&nbsp;přítelem mým spřízněn, a&nbsp;Nerudu, jenž býval druhdy mým i&nbsp;přítelovým učitelem češtiny. Oba seděli za stolem skoro uprostřed polokruhu stolů a&nbsp;bavili se, jak se zdálo, velmi živě.</p>
			<p class="MLP_text ParaOverride-1">Moji a&nbsp;přítelovi přátelé, kteří se nebyli dostavili do hospůdky, do kteréž jsem je byl pozval, byli také přítomni a&nbsp;seděli za stolem vedle stolu literátů.</p>
			<p class="MLP_text ParaOverride-1">Možná že bych byl mezi shromážděnými poznal ještě mnohou jinou vynikající osobnost; ale byl jsem ze svého pozorování vyrušen.</p>
			<p class="MLP_text ParaOverride-1">Jeden z&nbsp;lokajův, kmitnuv se přede mnou, zvednul oči ke mně a&nbsp;zastavil se. Poznal jsem starého svého známého z&nbsp;let, kdy jsem býval v&nbsp;parku a&nbsp;zámku hostem takměř každodenním.</p>
			<p class="MLP_text ParaOverride-1">„Aj, konečně přece!“ pravil lokaj přitlumeným hlasem a&nbsp;šedá, hluboko zapadlá očka jeho zaplála zvláštním leskem. „Musím bez odkladu oznámit, že jste se dostavil… Prosím, račte jen sejít dolů do sálu a&nbsp;zasednouti tamhle za stůl prostřední.“</p>
			<p class="MLP_text ParaOverride-1">Přitom ukázal prstem ku stolu, za nímž seděli moji i&nbsp;přítelovi přátelé.</p>
			<p class="MLP_text ParaOverride-1">„Proč právě tam?“ tážu se.</p>
			<p class="MLP_text ParaOverride-1">„Protože je tak rozkázáno,“ vece ubožák, jenž byl po celý svůj život jen rozkazy plnil.</p>
			<p class="MLP_text ParaOverride-1">„Ale proč…?“</p>
			<p class="MLP_text ParaOverride-1">„Nevím a&nbsp;také věděti nemusím… Ale jinak býti nemůže… Pohléd­něte jen, jak se byli hosté rozsedli! Tamo sedí pohromadě urozené panstvo, naproti velebné duchovenstvo, vedle šlechty úřadnictvo a&nbsp;tak dále. ,Svůj k&nbsp;svému‘ musilo býti naším heslem… A&nbsp;tak sedí teď ve zvláštních skupinách lékaři, právníci, filosofové, architekti, inženýři, sochaři, herci, operní zpěváci, malíři, hudebníci, literáti a&nbsp;tak dále, ba i&nbsp;lidé bez firmy jsou pohromadě.“</p>
			<p class="MLP_text ParaOverride-1">„Ale proč? Vždyť zde taková ceremonie nikdy nebyla zvykem!“ podotknul jsem.</p>
			<p class="MLP_text ParaOverride-1">„Nebyla&nbsp;– pravda, ale dnes je přísný rozkaz,“ opáčil lokaj; „prosím tedy,“&nbsp;– dodal elegickým tónem, jakým dovede jen panský sluha poprosit, aniž by musil prosbu svou vyjadřovat slovy.</p>
			<p class="MLP_text ParaOverride-1">Přitom ukázal poznovu ku stolu, za nímž seděli moji přátelé.</p>
			<p class="MLP_text ParaOverride-1">„Dobře&nbsp;– zasednu podle rozkazu, bych vám nezpůsobil žádných nepříjemností,“ pravil jsem obměkčen, a&nbsp;učiniv několik kroků kupředu, octnul jsem se u&nbsp;stolu svých přátel, kdežto lokaj v&nbsp;pravém slova smyslu prolítl sálem a&nbsp;zmizel v&nbsp;hlavním vchodu.</p>
			<p class="MLP_text ParaOverride-1">Z&nbsp;hostů takměř nikdo si mne nepovšimnul.</p>
			<p class="MLP_text ParaOverride-1">Někteří obrátili sice hlavy, jiní upřeli na mne zrak, ale neviděvše mne vejíti hlavním vchodem, nejspíše se domnívali, že jsem od stolu jen poodešel a&nbsp;zase se vracím. Někteří z&nbsp;přátel mých podávali mi ruku, jiní pozdravili přívětivým úsměvem nebo pokynutím hlavy.</p>
			<p class="MLP_text ParaOverride-1">Avšak nežli jsem zasedl nebo některého ze svých přátel oslovil, přešla posud jemná elegická hudba náhle v&nbsp;ohlušující fanfáru.</p>
			<p class="MLP_text ParaOverride-1">Po několika okamžicích hudba umlkla, větší část světel v&nbsp;sále náhle zhasla, a&nbsp;mezitím co černá rouška, splývající několik kroků před námi od stropu až na zem, pomalu se rozhrnovala, zazněl nastalým tichem zvučný hlas:</p>
			<p class="MLP_text ParaOverride-1">„Produkce počíná!“</p>
			<p class="MLP_text ParaOverride-1">Zraky všech přítomných upřely se na rozhrnující se oponu.</p>
			<p class="MLP_text ParaOverride-1">Když se rouška rozhrnula úplně, spatřil jsem černým suknem pokryté vyvýšené místo, na něm nizoučký, jen asi dvě stopy od podlahy vyvýšený katafalk a&nbsp;na katafalku víkem přikrytou kovovou rakev.</p>
			<p class="MLP_text ParaOverride-1">V&nbsp;pozadí a&nbsp;po stranách rakve bylo množství překrásných, vzácných exotických květin. Po obou stranách rakve hořely na štíhlých jehlancích velké voskovice.</p>
			<p class="MLP_text_-0-12- ParaOverride-1">Na rakvi v&nbsp;hlavě byl velký vavřínový věnec, doleji důstojnické čáko a&nbsp;šavle, v&nbsp;nohou pak před rakví bylo viděti jednoduchý epitaf:</p>
			<p class="MLP_text_uprostred ParaOverride-1">Bedřich Winscher,</p>
			<p class="MLP_text_uprostred ParaOverride-1">c.&nbsp;k.&nbsp;nadporučík.</p>
			<p class="MLP_text_uprostred ParaOverride-1">Narozen 7. července 1841,</p>
			<p class="MLP_text_uprostred ParaOverride-1">zemřel 7. července 1866.</p>
			<p class="MLP_text_-12-0- ParaOverride-1">Překvapení bylo všeobecné. V&nbsp;sále panovalo takové ticho, že bys byl zaslechl i&nbsp;nejjemnější šelest. A&nbsp;tichem tím zazněly po chvíli zdáli, jakoby vycházely z&nbsp;některé z&nbsp;pobočních komnat, tklivé, truchlivé hlasy, pějící známou píseň: „Salve regina“.</p>
			<p class="MLP_text ParaOverride-1">Po celou dobu, co zpěv trval, nikdo ani nepromluvil; avšak i&nbsp;později, když zpěv umlkl a&nbsp;v&nbsp;sále nastalo opět hrobové ticho, nikdo sebou ani nepohnul. Patrně nebylo v&nbsp;sále kromě mne nikoho, jenž by si byl v&nbsp;tu chvíli úplně vědom, že vše to není než originelní zahájení eskamotérské produkce.</p>
			<p class="MLP_text ParaOverride-1">Teprv po delší chvíli povstal arcibiskup&nbsp;– patrně byl nejnetrpělivější…</p>
			<p class="MLP_text ParaOverride-1">Avšak v&nbsp;témže okamžiku vylítlo s&nbsp;rachotem víko rakve do výše a&nbsp;zůstalo mezi stropem a&nbsp;podlahou ve vzduchu, jako prý se vznáší víko nad rakví Mohamedovou.</p>
			<p class="MLP_text ParaOverride-1">V&nbsp;otevřené rakvi spatřil jsem mrtvolu v&nbsp;důstojnickém šatu. Jsa však příliš vzdálen, nemohl jsem tahy obličeje zcela zřetelně rozeznati.</p>
			<p class="MLP_text ParaOverride-1">V&nbsp;sále panovalo stále ticho.</p>
			<p class="MLP_text ParaOverride-1">Teprve po několika minutách povstal jeden z&nbsp;hostů, kteří seděli za stolem, za nímž byli lékaři a&nbsp;profesoři fakulty lékařské. Poznal jsem originelní hlavu smíchovského lékaře, doktora Sperlicha.</p>
			<p class="MLP_text ParaOverride-1">„Ohledejme mrtvolu!“ pravil a&nbsp;rychlým krokem ubíral se ku katafalku.</p>
			<p class="MLP_text ParaOverride-1">Kolegové jeho jej následovali.</p>
			<p class="MLP_text ParaOverride-1">Po těchto vstali hosté od stolu inženýrů a&nbsp;architektů, pak i&nbsp;jiní&nbsp;– filosofové a&nbsp;duchovní byli nejposlednější. Za několik okamžiků byl katafalk takměř všemi hostmi obklopen. Těsně u&nbsp;rakve stálo jen několik lékařů; ostatní byli ve slušné vzdálenosti, takže nebylo nesnadno prodrati se až k&nbsp;rakvi.</p>
			<p class="MLP_text ParaOverride-1">Učinil jsem tak, a&nbsp;stoje u&nbsp;hlavy mrtvoly, zadíval jsem se v&nbsp;ztuhlou, zsinalou tvář…</p>
			<p class="MLP_text ParaOverride-1">Byla to tatáž tvář, kterou jsem byl viděl v&nbsp;Nechanicích po bitvě u&nbsp;Králova Hradce…</p>
			<p class="MLP_text ParaOverride-1">Podobnost s&nbsp;tváří přítelovou byla tak neobyčejná, že dívaje se po delší chvíli v&nbsp;ztuhlé ty tahy, nemohl jsem takměř ani uvěřiti, že neleží tu přede mnou mrtvola přítelova.</p>
			<p class="MLP_text ParaOverride-1">Doktor Sperlich přejel rukou čelo mrtvoly, sáhl na tepnu, ro­zepnul bílý kabátec, a&nbsp;rozhrnuv na prsou košili, konstatoval, že leží v&nbsp;rakvi skutečná mrtvola&nbsp;– balsamovaná. Někteří z&nbsp;nejblíže stojících učinili po jeho příkladu, aby se přesvědčili o&nbsp;pravdivosti lékařových slov, a&nbsp;ani jediný nepochyboval.</p>
			<p class="MLP_text ParaOverride-1">I&nbsp;já položil ruku na čelo&nbsp;– bylo studené jako led… Nahnuv se níže k&nbsp;obličeji, nezpozoroval jsem ani nejnepatrnějšího dechu. Také ruka byla ledová a&nbsp;polorozhalená prsa jevila neklamné známky smrti…</p>
			<p class="MLP_text ParaOverride-1">Doktor Sperlich, chtěje přítomným nezvratným způsobem dokázati, že nalézají se před tělem bez citu, vyňal z&nbsp;kapsy perořízek, a&nbsp;otevřev jej, vtiskl jej mrtvole do prsou… Mrtvola se pohnula jen otřesením; jinak zůstala beze změny…</p>
			<p class="MLP_text ParaOverride-1">Z&nbsp;hostů, kteří si vše to nemohli nikterak vyložiti, vyměňovali si někteří své náhledy; jiní vraceli se na svá místa…</p>
			<p class="MLP_text ParaOverride-1">Po pěti nebo šesti minutách nezbylo u&nbsp;rakve než asi dvacet hostů.</p>
			<p class="MLP_text ParaOverride-1">Chtěje se taktéž odebrati na své místo, zadíval jsem se ještě jednou pozorně ve tvář mrtvoly…</p>
			<p class="MLP_text ParaOverride-1">Na ztuhlých rtech ležel růžový lístek nějaké exotické květiny, a&nbsp;právě v&nbsp;okamžiku, když jsem upřel zrak svůj na tvář, zachvěl se, jako by jej byl slabý dech odvanul…</p>
			<p class="MLP_text ParaOverride-1">Zadíval jsem se ve tvář pozorněji a&nbsp;zpozoroval, jako by se brvy očí zachvívaly a&nbsp;po malé chvíli jako by se byla i&nbsp;prsa poněkud vzdmula…</p>
			<p class="MLP_text ParaOverride-1">Rychle sáhl jsem po ruce mrtvoly, bych se přesvědčil, neklame-li mne zrak… Ruka však nebyla již studená jako led, nýbrž teplá, a&nbsp;zdálo se mi, že zcela zřejmě pozoruju, jak teploty rychle přibývá.</p>
			<p class="MLP_text ParaOverride-1">Chtěl jsem na neobyčejnou změnu tu upozornit doktora Sperli­cha, jenž posud stál nedaleko rakve; ale nežli jsem se rozhodl, spatřil jsem, že mrtvola víčka očí pomalu otevřela a&nbsp;zase zavřela…</p>
			<p class="MLP_text ParaOverride-1">Mimovolně vydral se mi z&nbsp;prsou lehký výkřik.</p>
			<p class="MLP_text ParaOverride-1">Z&nbsp;nejblíže stojících přistoupilo několik ještě blíže; ale hned nato zase skoro všichni rychle a&nbsp;v&nbsp;největším překvapení od rakve odstoupili…</p>
			<p class="MLP_text ParaOverride-1">Mrtvola byla sebou pohnula, vlastně zachvěla se, jako by ji byl náhle projel elektrický proud… A&nbsp;zcela zřetelně pozoroval jsem symptomy vracejícího se života animálního.</p>
			<p class="MLP_text ParaOverride-1">Asi po třech minutách pohnula mrtvola hlavou, pak oběma rukama a&nbsp;za několik okamžiků pohnulo se tělo.</p>
			<p class="MLP_text ParaOverride-1">Mrtvola, namáhavě se vztyčivši, setrvala několik okamžiků v&nbsp;tomto postavení&nbsp;– pak sklesla zase nazpět do rakve&nbsp;– ale hned nato poznovu se vztyčila a&nbsp;usedla…</p>
			<p class="MLP_text ParaOverride-1">Podivení přítomných změnilo se v&nbsp;pravý úžas. Nechť působil neočekávaný výjev na toho neb onoho z&nbsp;hostů jakkoliv, tolik zdálo se mi býti jisto, že není v&nbsp;sále nikoho, jenž by nebyl překvapen v&nbsp;míře nejvyšší.</p>
			<p class="MLP_text ParaOverride-1">Jak se zdálo, očekával každý eskamotérskou produkci rázu obyčejného, a&nbsp;nenadál se, že zahájena bude způsobem tak výstředně originelním. Zručnost přítelova slavila pouhým zahájením skvělý triumf&nbsp;– tím větší bylo tudíž napětí, co bude následovati.</p>
			<p class="MLP_text ParaOverride-1">Po vztyčení se mrtvoly v&nbsp;rakvi nastalo na několik okamžiků v&nbsp;sále opět ticho.</p>
			<p class="MLP_text ParaOverride-1">Nikdo sebou takměř ani nepohnul; zraky všech byly upřeny na podivuhodného automata, o&nbsp;němž se byli někteří znalci před chvíli nezvratně přesvědčili, že jest to balzamovaná mrtvola.</p>
			<p class="MLP_text ParaOverride-1">A&nbsp;nyní jevila mrtvola život! Seděla sice nějaký čas bez pohnutí, ale oči její se leskly…</p>
			<p class="MLP_text ParaOverride-1">Po chvíli pohnula hlavou, jako by rozhlížejíc se po přítomných po někom pátrala, pak hlavou zakývla, jako by byla uspokojena&nbsp;– tvář její přelétl lehynký úsměv, ústa se pootevřela a&nbsp;mrtvola promluvila: „De mortuis nil nisi bene!“</p>
			<p class="MLP_text ParaOverride-1">A&nbsp;podivno! Vše, co se bylo až dosud před očima hostů dělo, nevyloudilo ani jedinému z&nbsp;nich nějakého slůvka obdivu nebo překvapení&nbsp;– teprve zvuk hlasu lidského vzbudil ozvěnu a&nbsp;sálem rozlehl se bouřlivý potlesk, provázený voláním: „Bravo! Výborně!“</p>
			<p class="MLP_text ParaOverride-1">Současně s&nbsp;ruchem tím zhasla náhle všechna světla; v&nbsp;sále nastala čirá tma.</p>
			<p class="MLP_text ParaOverride-1">Ale po několika okamžicích světla opět vzplanula jako dříve a&nbsp;před našima zrakoma objevil se místo katafalku, rakve a&nbsp;oživené mrtvoly prostý stolek, vedle něho židle a&nbsp;za stolkem přítel můj v&nbsp;elegantním černém šatě salónním.</p>
			<p class="MLP_text ParaOverride-1">Poznovu zaduněl sálem bouřlivý, dlouhotrvající potlesk pochvaly a&nbsp;se všech stran voláno: „Výborně!“ a&nbsp;„Bravo!“</p>
			<p class="MLP_text ParaOverride-1">Po chvíli, když se bylo bouřlivé projevování pochvaly utišilo, oslovil přítel přítomné takto:</p>
			<p class="MLP_text ParaOverride-1">„Promiňte, pánové, že zahájil jsem produkci svou způsobem tak neobyčejným; ale jak jsem byl začal, tak chci také skončiti&nbsp;– a&nbsp;meziaktí dovolte mi vyplniti několika slovy, jež mohou mnohého z&nbsp;vás zajímati. Nevidíte před sebou člověka s&nbsp;mozkem vlastním, nýbrž&nbsp;– cizím…“</p>
			<p class="MLP_text ParaOverride-1">Poté sáhl přítel pravou rukou po své hlavě a&nbsp;zcela pohodlně, jako nějakou čapku, sejmul svrchní část lebky, a&nbsp;drže ji chvíli v&nbsp;ruce, postoupil několik kroků dopředu.</p>
			<p class="MLP_text ParaOverride-1">„Skoro vše, co chci nyní vypravovat, bude se zdáti pravdě nepodobno,“ počal přítel po chvíli; „ale z&nbsp;přítomných pánů učenců může se každý, komu libo, přesvědčiti&nbsp;– Prosím tedy!“</p>
			<p class="MLP_text ParaOverride-1">Přítel sestoupil poté až v&nbsp;polokruh hostů, a&nbsp;usednuv tu na jednu z&nbsp;prázdných stolic, podotknul:</p>
			<p class="MLP_text ParaOverride-1">„Kdo vyzná se v&nbsp;anatomii a&nbsp;fyziologii, nechť mozek můj prozkoumá!“</p>
			<p class="MLP_text ParaOverride-1">Na ta slova povstalo několik hostů od stolů profesorů, a&nbsp;obklo­pivše přítele, počali zkoumati. Jeden z&nbsp;nich pak zahájil výklad:</p>
			<p class="MLP_text ParaOverride-1">„Pravda! Vidíme tu skutečnou lebku odloupnutou a&nbsp;povrch mozku. Povrch ten jeví zcela normální malé závitky. Možná, že pod drobnohledem jevily by některé z&nbsp;nich co do útvaru a&nbsp;velikosti odchylky; ale takto nelze pozorovati než povrch zcela obyčejný.</p>
			<p class="MLP_text ParaOverride-1">Také známou, z&nbsp;buněk nervových složenou šedou látku, rozloženou v&nbsp;závitkách po celém povrchu mozku, jest zcela zřejmě viděti&nbsp;– a&nbsp;k&nbsp;orientování se laikův dodávám, že látku tu naznačují moderní fysiologové jako sídlo vědomí, myšlenek, schopností a&nbsp;vzpomínek. Více pověděti nemohu.“</p>
			<p class="MLP_text ParaOverride-1">„Povím tedy já,“ podotknut přítel, a&nbsp;povstav, položil lebku zase na hlavu a&nbsp;volným krokem odebral, se ku svému stolku.</p>
			<p class="MLP_text ParaOverride-1">„Mozek, který byl právě jeden z&nbsp;ctěných pánů znalců ohledal,“ zahájil přítel předběžný svůj výklad, „není, jak už jsem podotknut, mým vlastním, nýbrž cizím. Vydlužil jsem si jej k&nbsp;témuž účelu, k&nbsp;jakémuž od pravěku dlužívají si miliardy jiných lidí nejvzácnějších výsledků činnosti cizích mozků&nbsp;– myšlenek…</p>
			<p class="MLP_text ParaOverride-1">Jeť snadněji cizím mozkem mysliti, cizí myšlenkou se honositi a&nbsp;oblažiti sebe i&nbsp;jiné, než vlastní myšlenku z&nbsp;mozku svého vykřesati…</p>
			<p class="MLP_text ParaOverride-1">Dlouho přemýšlel jsem o&nbsp;mozku, jejž bych uznal za nejvhodnější, a&nbsp;rozhodl se posléze pro mozek muže, jejž celý vzdělaný svět počítá mezi nejbystřejší myslitele.</p>
			<p class="MLP_text ParaOverride-1">Věděl jsem, že mozek muže toho chová se v&nbsp;jednom muzeu ang­lickém; úskokem a&nbsp;lstí podařilo se mi zmocniti se převzácného pokladu toho, a&nbsp;když pak se mi po bitvě u&nbsp;Králova Hradce naskytla vhodná příležitost, že mi byla lebka palašem odťata, nahradil jsem vlastní svůj mozek mozkem Newtonovým.“</p>
			<p class="MLP_text ParaOverride-1">„Toť nemožnost!“ zaznělo od stolu lékařů, anatomů a&nbsp;fyziologů.</p>
			<p class="MLP_text ParaOverride-1">„Frivolnost!“ od stolu právníků.</p>
			<p class="MLP_text ParaOverride-1">„Nesmysl!“ od stolu filosofů.</p>
			<p class="MLP_text ParaOverride-1">„Bohopusté rouhání!“ od stolu teologů.</p>
			<p class="MLP_text ParaOverride-1">Mnohostranné toto projevení nelibosti přítele však nezmátlo. Byltě je patrně očekával, a&nbsp;proto s&nbsp;nezměněným klidem pokračoval:</p>
			<p class="MLP_text ParaOverride-1">„Račiž, vážená společnosti, prominouti. Každý soudí po svém způsobu, každý pojímá, kvalifikuje a&nbsp;nazývá různé pojmy a&nbsp;předměty po způsobu, jakému se byl přiučil, jakému byl uvykl, jakýsi byl oblíbil. Různým úsudkem a&nbsp;takovým též pojmenováním na věcech ničeho se nemění&nbsp;– zůstávají, jakými vpravdě jsou…“</p>
			<p class="MLP_text ParaOverride-1">Sofistickým tímto obratem přítel patrně rozhořčenost větší části hostů poněkud utišil; ale nikoho nepřesvědčil. Nebylo tudíž divu, že ze středu shromáždění zaznělo volání:</p>
			<p class="MLP_text ParaOverride-1">„Důkaz&nbsp;– nezvratný důkaz chceme!“</p>
			<p class="MLP_text ParaOverride-1">„Důkazu nezvratného,“ počal opět přítel, „pro okamžik podati nemohu, právě tak jako nemůže nikdo z&nbsp;nás podati nezvratných důkazů o&nbsp;nejduchaplnější hypotéze všech věků, o&nbsp;Newtonově všeobecné gravitaci…</p>
			<p class="MLP_text ParaOverride-1">Vmysliž se tudíž, ctěná společnosti, prozatím v&nbsp;pronesený můj náhled způsobem, jenž jest oblíben u&nbsp;všech, kdož nedbajíce důkazů, opírají se vždy jen o&nbsp;takzvané vlastní přesvědčení… Račtež býti o&nbsp;pravdivosti mých slov aspoň tak přesvědčeni, jako byli staří Řekové přesvědčeni o&nbsp;božství svého Zeuse a&nbsp;staří Římané svého Jupitera… jako staří Židé o&nbsp;božství svého mračného Jehovy a&nbsp;jako jsou orthodoxní vyznavači víry té posud přesvědčeni o&nbsp;příchodu Mesiáše…“</p>
			<p class="MLP_text ParaOverride-1">„Výborně!“ zaznělo od stolu teologů.</p>
			<p class="MLP_text ParaOverride-1">Ale přítel, nedbaje přerušení toho, mluvil dále:</p>
			<p class="MLP_text ParaOverride-1">„… jako byli staří Indové přesvědčeni o&nbsp;všemohoucnosti svého původce světa&nbsp;– Bráhmy… jako byli přesvědčeni o&nbsp;nesmrtelnosti duše, kteráž putuje z&nbsp;těla do těla a&nbsp;takto očištěna vrací se pak nazpět k&nbsp;věčné prabytosti, z&nbsp;níž byla vznikla… jako byli pozdější Indové přesvědčeni, že kromě Bráhmy a&nbsp;Živa a Višnana jsou bohy věčnými, vševědoucími, všemohoucími… jako byli přesvědčeni o&nbsp;pravdivosti důmyslné, povznášející a&nbsp;poetické základní myšlenky svého náboženství, že v&nbsp;tomto světě bojovati bude dobro se zlem tak dlouho, až bude zlo pokořeno a&nbsp;na věky vyhlazeno…“</p>
			<p class="MLP_text ParaOverride-1">„Výborně! Výborně!“ zaznělo opět od stolu teologů…</p>
			<p class="MLP_text ParaOverride-1">„… a&nbsp;jako jsme přesvědčeni všickni&nbsp;– kdož jsme byli jako nemluvňata bez vlastní vůle vstoupili v&nbsp;svazek křesťanstva&nbsp;– že bez vůle všemohoucího, vševědoucího, nejvýš moudrého, dobrotivého, spravedlivého, shovívavého a&nbsp;milosrdného boha našeho sice ani vlásek s&nbsp;hlavy nesejde, ale že přece každého z&nbsp;nás, kdož dopustí se hříchu smrtelného, očekává věčné zatracení…“</p>
			<p class="MLP_text ParaOverride-1">Po těchto slovech u&nbsp;stolu teologů nikdo ani nehlesnul, kdežto od stolu filosofů zaznělo přitlumené projevení pochvaly.</p>
			<p class="MLP_text ParaOverride-1">„Prozatím tedy dejme tomu, ctěná společnosti,“ pokračoval přítel, „že mozek můj nahrazen jest skutečně mozkem Newtonovým…</p>
			<p class="MLP_text ParaOverride-1">Jak podivným, jak titěrným musí se mi jeviti takzvaný osvícený náš věk!</p>
			<p class="MLP_text ParaOverride-1">Zkoumáme minulé věky a&nbsp;útrpně usmíváme, ba posmíváme se božské té naivnosti, nemotornosti a&nbsp;neurvalosti svých praotců, aniž by nám napadlo, že věkové pozdější budou se rovněž tak posmívati nám…</p>
			<p class="MLP_text ParaOverride-1">Chlubně bijeme se v&nbsp;prsa že věk náš jest věkem osvěty a&nbsp;pokroku&nbsp;– a&nbsp;milióny bližních žijí v&nbsp;tuposti zvířecké…</p>
			<p class="MLP_text ParaOverride-1">Jásáme, že před věky úplně neznámá zásada lidskosti došla konečně aspoň uznání, a&nbsp;v&nbsp;nejsobečtější lhostejnosti díváme se na bídu a&nbsp;utrpení tisíců, kteří zrodivše se živoří a&nbsp;hynou beze všeho účelu… Kdeže by nás shledal na sklonku devatenáctého věku, kdyby snahy a&nbsp;cíle naše analyzoval&nbsp;– bystrý, neúprosný rozum? – V&nbsp;stadiu formulek, ve věku definicí&nbsp;– v&nbsp;století frází…</p>
			<p class="MLP_text ParaOverride-1">Vymoženosti ducha lidského bývají mnohému z&nbsp;nás sice dosti běžný, ale z&nbsp;tisícerých příčin hnusného egoismu vyhýbáme se jim, abychom nezavadili o&nbsp;předsudky…</p>
			<p class="MLP_text ParaOverride-1">Či možno nazvati pokrokem, když vždy ještě jest třeba nejrůznějších bludů, nikoli snad ku spáse – neboť blud nikdy nemůže spasiti&nbsp;– nýbrž k&nbsp;zotročování lidstva…?“</p>
			<p class="MLP_text ParaOverride-1">„Ustaňte přec s&nbsp;mravokárným výkladem!“ zaznělo náhle od stolů teologů, filosofů a&nbsp;úřadníků současně.</p>
			<p class="MLP_text ParaOverride-1">„Ne, ne! Pokračujte, pokračujte!“ voláno od stolů umělců, literátů, právníků a&nbsp;lékařů.</p>
			<p class="MLP_text ParaOverride-1">„Tolik, trvám, připustí každý z&nbsp;nás,“ pokračoval přítel ve své causerii, „že mozek lidský býval vždy z&nbsp;téže látky, že i&nbsp;před věky skládal se z&nbsp;těchže částí, že výkony jeho řídily se těmiže zákony, že povrch jeho složen byl z&nbsp;těchže závitků a&nbsp;že v&nbsp;závitkách těch po celém povrchu rozložena a&nbsp;uvnitř mozku ve dvou velkých gangliích uložena byla i&nbsp;před věky tatáž divuplná&nbsp;– bílou látkou obklopená a&nbsp;z&nbsp;buněk nervových se skládající&nbsp;– šedá látka, v&nbsp;kterouž moderní fyziologové kladou sídlo myšlenek, rozumu, soudnosti a&nbsp;schopností…</p>
			<p class="MLP_text ParaOverride-1">Nejhlavnější orgán myšlení a&nbsp;schopností je tudíž tentýž&nbsp;– ale jakými jsou jeho výkony?</p>
			<p class="MLP_text ParaOverride-1">Proč medle různí se tak podstatně od výkonů téhož orgánu z&nbsp;dob již minulých? Jaká toho příčina, že nevznikají v&nbsp;mozcích našeho věku podobné myšlenky jako v&nbsp;mozku Homérovu, Sofoklovu, Aischylovu, Euripidovu, Aristofanovu, Shakespearovu, Cervantesovu, Danteovu, Miltonovu, Petrarcovu, Tassonovu, Calderonovu, Moliérovu, Vol­tairovu, Rousseauovu a&nbsp;jiných?</p>
			<p class="MLP_text ParaOverride-1">Kdeže jsou nyní mozky, v&nbsp;nichž vznikly divuplné práce, jež zůstavili Michael Angelo, Rafael Sanzio, Rubens, Tizian, Murillo, van Dyck, Rembrandt, Guido Reni, Leonardo da Vinci, Hogarth, Salvator Rosa, Correggio, Anibale Carracci, Ostade, Ruysdael, ba i&nbsp;náš Škréta a&nbsp;Brandl? Kdeže možno nalézti za našich dob mozky, jakými se vyznačovala dlouhá řada geniálních sochařů, od Feidia, Skopy a&nbsp;Praxitela počínaje?</p>
			<p class="MLP_text ParaOverride-1">Kde mozky, v&nbsp;nichž vznikly plány k&nbsp;velkolepým domům, palácům, panteonům a&nbsp;jiným stavbám?</p>
			<p class="MLP_text ParaOverride-1">Kde mozky Mozarta, Beethovena, Haydna? Kde mozky Garricků, Keanů, Talmů, Rachelek atd. … A&nbsp;přece žijeme ve věku&nbsp;– pokroku! V&nbsp;čemž jeví se tento pokrok?“</p>
			<p class="MLP_text ParaOverride-1">„V&nbsp;moderní pedagogii,“ ozval se náhle ironický hlas od stolů právníků.</p>
			<p class="MLP_text ParaOverride-1">„Pravda,“ dodal přítel; „moderní pedagogie může se skutečně vykázati úspěchy neobyčejnými. Studie jsou naším heslem a&nbsp;nahromadění vědomostí cílem jejich. A&nbsp;od nejútlejšího mládí býváme s&nbsp;bezpříkladnou horlivostí mravními i&nbsp;skutečnými metlami mrskáni, abychom mozky své donutili k&nbsp;činnosti zvýšené, mimořádné, neobyčejné…</p>
			<p class="MLP_text ParaOverride-1">A&nbsp;přece ta divuplná šedá látka našeho mozku, která prý jest zřídlem našich schopností, nemůže býti v&nbsp;podstatě nikdy jinou, než jakou právě jest, a&nbsp;výsledek tajemného procesu jejího nikdy jiným, než jak jest podmíněn domnělým tímto orgánem myšlení, cítění a&nbsp;vzpomínání…“</p>
			<p class="MLP_text ParaOverride-1">„Zato právnictví…,“ zaznělo posměšně od stolu pedagogů.</p>
			<p class="MLP_text ParaOverride-1">„… může se opravdu pochlubiti úspěchem nejskvělejším,“ vpadl přítel. „Neboť přes všechno úsilí nedovedlo ještě stanoviti ani&nbsp;– <span class="MLP_znak_kurziva_11b">pojem</span> práva…</p>
			<p class="MLP_text ParaOverride-1">Zato oblažilo lidstvo miliardami zákonů a&nbsp;zákonečků&nbsp;– temných i&nbsp;jasných, ale vždy elastických… A&nbsp;každý ze zákonů těch možno tisícerým způsobem vykládat, každý možno obcházet a&nbsp;každému možno se vzpírat…</p>
			<p class="MLP_text ParaOverride-1">A&nbsp;podivno! Bodáky a&nbsp;děla střeží i&nbsp;spravedlnost moderní… a&nbsp;v&nbsp;pozadí zívá doposud vězení a&nbsp;hrozí trest…</p>
			<p class="MLP_text ParaOverride-1">A&nbsp;kdož medle může se pochlubiti, že zná všechny ty nesčíslné zákony…? Miliardy ubožáků bloudí a&nbsp;ťapají v&nbsp;temnu… Víme všichni, že můžeme po každém kroku klopýtnout a&nbsp;octnout se v&nbsp;léčce neznámého nám zákona… A&nbsp;nebýt pouhého instinktu…“</p>
			<p class="MLP_text ParaOverride-1">„Výborně!“ zaznělo škodolibě od stolu lékařů.</p>
			<p class="MLP_text ParaOverride-1">„Konstatuju,“ pokračoval přítel, „že páni lékaři, jež přece vším právem možno pokládati za největší dobrodince lidstva, uznávají zásluhy svých kolegů právníků.</p>
			<p class="MLP_text ParaOverride-1">Ale kdož medle může z&nbsp;nich vystoupiti a&nbsp;říci: Já nejednám jako onen moudrý Erasistratus, o&nbsp;němž jest kdesi doslova psáno, že vysokým pánům sice hověl a&nbsp;sám sobě naléval pro ulehčení lahodné malinové šťávy, ale obyčejným sprosťákům, když trochu žlutavěli, rozpáral břicho bez dlouhých okolků&nbsp;– podíval se na játra, podíval na slezinu, nasypal hojivého prachu, ránu zavřel a&nbsp;odevzdal svěřence do vůle boží?“</p>
			<p class="MLP_text ParaOverride-1">Bouřlivý potlesk pochvaly byl odměnou za tento citát a&nbsp;ze všech stran voláno: „Výborně!“</p>
			<p class="MLP_text ParaOverride-1">Po chvíli přítel pokračoval:</p>
			<p class="MLP_text ParaOverride-1">„A&nbsp;přece nutno uznati, že právě lékaři přičinili se ze všech sil, aby vědou svou přispěli k&nbsp;úlevě utrpení lidského. Chirurgie vykazuje pokrok neobyčejný…</p>
			<p class="MLP_text ParaOverride-1">Ale konečný výsledek? Dejme tomu, že vědy lékařské skutečně dospějou k&nbsp;dokonalosti, že bude možno zhojiti každý úraz, každou chorobu vůbec. Jaký bude toho následek?</p>
			<p class="MLP_text ParaOverride-1">Prostičký&nbsp;– prajednoduchý… Lidé nebudou pak umírati různými zaviněnými i&nbsp;nezaviněnými chorobami předčasně jako posud, nýbrž po padesáti, sedmdesáti, ba snad i&nbsp;po stu letech&nbsp;– marasmem; ale umírati budou přece…</p>
			<p class="MLP_text ParaOverride-1">Veškeré, na nejvyšším stupni dokonalosti se nalézající umění lékařské nesvedlo by tudíž více, než že by úmrtnost o&nbsp;dvě nebo tři generace posunulo… Toť vše! Toť výsledek obrovského namáhání duševního…</p>
			<p class="MLP_text ParaOverride-1">Ale což na tom, vracíme-li se o&nbsp;dvacet, třicet nebo padesáte roků dříve nebo později tam, odkud jsme byli přišli? Dokud jest tajuplná ona šedá látka našeho mozku v&nbsp;stavu normálním&nbsp;– arci se toho mnohý z&nbsp;nás leká, ba děsí…</p>
			<p class="MLP_text ParaOverride-1">Ale miliardy tvorů, kteří nás byli už předešli, jsou zárukou, že zaniknem jako oni, že žádná lidská moc neodvrátí konečný náš osud…“</p>
			<p class="MLP_text ParaOverride-1">„Ale jak mnohé umělecké a&nbsp;vědecké dílo bylo by dokonáno, kdyby nebyl původce zemřel předčasně!“ zvolal kdosi od stolu literátů.</p>
			<p class="MLP_text ParaOverride-1">„Pravda,“ pokračoval přítel; „ale jen proto, aby vzniklo, bylo dokonáno a&nbsp;šlo cestou všeho pozemského&nbsp;– rozpadlo se posléze vniveč…</p>
			<p class="MLP_text ParaOverride-1">Nejúchvatnější výkon herecký a&nbsp;řečnický zaniká v&nbsp;nejbližším okamžiku a&nbsp;prodlením jedné nebo dvou generací bývá zapomenut; nejpevnější, nejvelkolepější budovy a&nbsp;pomníky rozpadnou se po tisíciletích v&nbsp;prach… nejkrásnější malby a&nbsp;sochy stihne osud ten mnohdy již po staletích… Nechť podnikáme cokoli, vše stihne neodvratný osud úplného zničení…“</p>
			<p class="MLP_text ParaOverride-1">Po těchto slovech povstal arcibiskup, a&nbsp;obrátiv se zpola k&nbsp;příteli, zpola k&nbsp;shromážděným, pravil přívětivým, zvučným hlasem:</p>
			<p class="MLP_text ParaOverride-1">„Prosím za prominutí, že vyrušuji. Nevím, kam slova páně umělcova čelí, a&nbsp;nechci mu proto činiti výtky; ale my duchovní musili jsme zde vyslechnouti slova, nejmírněji řečeno, nesnášelivá.</p>
			<p class="MLP_text ParaOverride-1">Byla sice pronesena v&nbsp;rouše sarkasmu nebo humoru a&nbsp;podklad jejich jest, jak se zdá, vědecký; ale jádro nesrovnává se s&nbsp;našimi názory. Uznává-li tudíž ctěný pan umělec za dobré pokračovati ve svém výkladu, jehož k&nbsp;pozdějším svým experimentům patrně nevyhnutelně potřebuje, prosím, aby se vyhnul otázkám, jichž rozřešení není v&nbsp;moci lidské.“</p>
			<p class="MLP_text ParaOverride-1">Arcibiskup usedl; ale slova jeho, jak se zdálo, neměla na shromáždění onoho účinku, jakého chtěl řečník dosíci.</p>
			<p class="MLP_text ParaOverride-1">Zraky všech přítomných upřeny byly na přítele, jenž klidně stoje za svým stolkem vyslechl slova arcibiskupova se stoickou rezignací a&nbsp;odpověděl pak rovněž tak přívětivě a&nbsp;zdvořile, jako byl osloven.</p>
			<p class="MLP_text ParaOverride-1">„I&nbsp;já prosím za prominutí, že odpovídaje odbočuji od svého výkladu. Dovoluji si Jeho Eminencí ujistiti, že neměl jsem a&nbsp;nemám v&nbsp;úmyslu dotýkati se nebo se pokoušeti o&nbsp;rozřešení záhad náboženských, a&nbsp;nestalo se zajisté bez úmyslu, že nedotknul jsem se posud filosofie – vědecké antagonistiky náboženství.</p>
			<p class="MLP_text ParaOverride-1">Účel výkladu mého bude zcela zřejmým teprve po provedení závěrečného experimentu. Z&nbsp;té příčiny prosím tedy za shovění…“</p>
			<p class="MLP_text ParaOverride-1">„Výborně!“ zaznělo z&nbsp;několika stran.</p>
			<p class="MLP_text ParaOverride-1">„Pokračujte!“ voláno od stolů umělců i&nbsp;učenců současně a&nbsp;přítel jal se mluviti dále:</p>
			<p class="MLP_text ParaOverride-1">„Chlubíme se pokroky vědeckými a&nbsp;zapomínáme, že všechny vymoženosti věd slouží rovněž tak k&nbsp;účelům dobrým jako zlým.</p>
			<p class="MLP_text ParaOverride-1">Tisku&nbsp;– největšího prý dobrodiní lidstva&nbsp;– používá rovněž tak tyran jako lidumil, chytrák i&nbsp;hlupák, náboženský fanatik jako nejstřízlivější myslitel, poctivý, svědomitý učenec jako nestoudný dryáčník&nbsp;– tisk sloužil a&nbsp;sloužiti bude rovněž účelům nejvznešenějším jako nejhanebnějším…</p>
			<p class="MLP_text ParaOverride-1">V&nbsp;čem jeví se tedy vyhlašované dobrodiní lidstva? Kdeže jest záruka, že podivuhodný tento vynález k&nbsp;rozšiřování myšlenek octne se posléze výhradně v&nbsp;rukou poctivých a&nbsp;sloužiti bude dobru?“</p>
			<p class="MLP_text ParaOverride-1">„K&nbsp;tak planému výroku zajisté není třeba mozku Newtonova!“ dodal kdosi zvučným hlasem od stolu literátů. </p>
			<p class="MLP_text ParaOverride-1">„Výborně!“ zaznělo současně od stolu důstojníků. „Perojezdci byli od pravěku nejzbytečnějšími kreaturami na světě!“</p>
			<p class="MLP_text ParaOverride-1">„Pravda,“ pokračoval přítel po malé přestávce, „mozek Newtonůw existoval jen jednou, a&nbsp;vykonav svůj úkol, nikdy více se v&nbsp;tomže způsobu neobjeví. Ale tajuplná šedá látka mozku lidského, kterouž naši fyziologové pokládají za zřídlo myšlenek a&nbsp;za sídlo schopností duševních, zůstává přec v&nbsp;podstatě tatáž… </p>
			<p class="MLP_text ParaOverride-1">Myšlenky v&nbsp;ní vznikají a&nbsp;schopnosti lidské jsou v&nbsp;ní skryty… A&nbsp;proto přes všechnu různost myšlenek a&nbsp;schopností zůstávají neznámé zákony, kterýmiž se tajuplný tento proces řídí, věčně tytéž, slovem, logika jest jen jediná a&nbsp;věčná…</p>
			<p class="MLP_text ParaOverride-1">Kdož ví, zdali by mozek některého rolníka, řemeslníka, sluhy nebo otroka&nbsp;– kteří jsou už dávno zapomenuti – kdyby byl vznikl za těchže okolností a&nbsp;pracoval v&nbsp;témže směru a&nbsp;za těchže nebo třeba jen podobných poměrů jako mozek Newtonův, kdož ví, zdali by nebyl mozek ten dospěl daleko dříve než mozek Newtonův k&nbsp;těmže vědeckým rezultátům; kdož ví, zda by nebyl dospěl k&nbsp;rezultátům důmyslnějším?“</p>
			<p class="MLP_text ParaOverride-1">„Proti větě takto podmíněné nelze ničeho namítati,“ ozval se opět neznámý hlas od stolu literátů.</p>
			<p class="MLP_text ParaOverride-1">„K&nbsp;čemu tedy nesmyslný kult tak zvaných vynikajících duchů,“ mluvil přítel dále, „když víme, že tytéž podmínky, za kterých ten neb onen oslavovaný skutek nebo výkon vznikl, existovaly nebo existujou u&nbsp;tisíců jiných, kteří se o&nbsp;provedení ani nepokusili…“</p>
			<p class="MLP_text ParaOverride-1">„Bravo! bravo!“ zaznělo od stolu šlechticů.</p>
			<p class="MLP_text ParaOverride-1">„Ale k&nbsp;čemu také ještě nesmyslnější kult duchů – abych tak řekl bezduchých, kteří vynikli jen duchem cizím, najatým a&nbsp;placeným…“</p>
			<p class="MLP_text ParaOverride-1">Od stolu šlechticů a&nbsp;úřadníků bylo slyšet přitlumené zamumlání nevrlosti; ale přítel pokračoval:</p>
			<p class="MLP_text ParaOverride-1">„K&nbsp;čemu modloslužba vlastního ducha, vlastních skutků, vlastního věku? K&nbsp;čemu ty věčné chvalozpěvy o&nbsp;věku osvěty a&nbsp;pokroku, když máme ku pravé všeobecné osvětě ještě tak daleko…? Když víme, že takměř všech vymožeností ducha lidského všech věků možno doposud zneužívat? </p>
			<p class="MLP_text ParaOverride-1">Či není moderní dělník, obsluhující nějaký stroj, doposud tímže otrokem, jako býval dříve? Je život jeho příjemnější, bezpečnější, radostnější, než býval?</p>
			<p class="MLP_text ParaOverride-1">Což neví každý z&nbsp;nás, že všechny vědy od královny věd matematiky až po nejposlednější, mnohdy i&nbsp;šarlatánskou pseudovědu, slouží staršími i&nbsp;nejnovějšími vymoženosti svými také ku vzájemnému hubení lidstva?</p>
			<p class="MLP_text ParaOverride-1">Pokrok v&nbsp;moderní strategii a&nbsp;taktice jest důkazem, že všech nových komunikačních prostředků používá se k&nbsp;tomu, aby co možná nejrychleji dostavily se ohromné armády na místo, kde by se mohly nejsnáze vzájemně potírati.</p>
			<p class="MLP_text ParaOverride-1">Matematika, lučba, optika, mechanika a&nbsp;celá ta řada ostatních věd poskytuje k&nbsp;účelu tomu nejnovějších a&nbsp;nejlepších svých vymožeností, Ba i&nbsp;ctihodná historie, líčící jen fakta, a&nbsp;osvědčená pedagogie, poukazující ke vzorům, mívají začasté jenom týž účel.</p>
			<p class="MLP_text ParaOverride-1">Čímž medle jsou vzorní hrdinové a&nbsp;rekové, o&nbsp;nichž nám zachovali dějepisci zprávy, čímž konečně ty moderní manifesty, armádní rozkazy a&nbsp;všechny ty hlavní i&nbsp;vedlejší, mnohdy s&nbsp;největší rafinovaností ducha stylizované prostředky, kterýmiž se duše lidská rozplameňuje k&nbsp;vášnivému, zuřivému a&nbsp;mnohdy bezúčelnému boji?“</p>
			<p class="MLP_text ParaOverride-1">„Neurážejte vlastního svého stavu!“ zaznělo od stolu důstojníků a&nbsp;odkudsi z&nbsp;pozadí ozval se temný, ale zvučný hlas:</p>
			<p class="MLP_text ParaOverride-1">„Jak vše to souvisí s&nbsp;experimentem eskamotérským?“</p>
			<p class="MLP_text ParaOverride-1">„Zcela prostě,“ zněla přítelova odpověď. „Experiment můj zakládá se na vědecké hypotéze…“</p>
			<p class="MLP_text ParaOverride-1">„Přikročte tedy k&nbsp;provedení experimentu!“ zvolal týž neznámý hlas.</p>
			<p class="MLP_text ParaOverride-1">„Pokračujte ve výkladu!“ zaznělo od stolů po pravici.</p>
			<p class="MLP_text ParaOverride-1">„Ne, ne! Experiment! Experiment!“ křičeno na levici.</p>
			<p class="MLP_text ParaOverride-1">„Mluvte! Mluvte!“ voláno ze středu.</p>
			<p class="MLP_text ParaOverride-1">V&nbsp;sále nastal hluk a&nbsp;lomoz a&nbsp;po chvíli nebylo slyšeti srozumitelného slova.</p>
			<p class="MLP_text ParaOverride-1">Hluk a&nbsp;lomoz trval několik minut, a&nbsp;co zvláštnost uvádím, že právě u&nbsp;stolů, za nimiž seděli hosté, kteříž povolání často veřejně mluvívají, jako duchovní, poslanci, profesoři, jevila se největší netrpělivost a&nbsp;voláno po provedení experimentu, kdežto u&nbsp;stolů, za nimiž seděli hosté, kteří v&nbsp;životě zřídka se odvažujou k&nbsp;nějakému výkladu, jako umělci, inženýři, architekti, vojáci atd., jevila se ne­obyčejná náklonnost k&nbsp;naslouchání přítelova rapsodického výkladu.</p>
			<p class="MLP_text ParaOverride-1">Nezbylo mu tedy, než vyhověti zatím oběma stranám.</p>
			<p class="MLP_text ParaOverride-1">„Ctěné shromáždění rozdělilo se ve dva hlavní tábory,“ počal, když byl hluk poněkud utichl. „Jakožto ubohý umělec, bažící po uznání všech, kdož mají smysl pro moje umění, nemohu prozatím vyhověti ani té, ani oné straně, poněvadž nevím, na které jest více vnímavosti pro můj výkon. Nezbývá mi tudíž, než vyhověti oběma stranám&nbsp;– prosím tedy za svolení, bych mohl výklad svůj dokončit, načež pak bude experiment bez odkladu následovati.“</p>
			<p class="MLP_text ParaOverride-1">„Souhlasíme!“ voláno z&nbsp;pravice, levice i&nbsp;ze středu současně, načež přítel pokračoval:</p>
			<p class="MLP_text ParaOverride-1">„Pyšná vychloubavost moderního člověka pokrokem nynější doby jest vskutku politováníhodna. Zdáť se, že okamžitý, mnohdy problematický úspěch bystré některé hlavy zaslepuje zároveň tisíce jiných lichou domněnkou&nbsp;– bůhvíjak úžasného pokroku…</p>
			<p class="MLP_text ParaOverride-1">A&nbsp;přece jeví se malomocnost lidská ve světle vždy intenzívnějším… ,Pán a&nbsp;král přírody‘, jehož duch prý donutí i&nbsp;přírodu, aby před ním skláněla svou šíji… Hrdý, pyšný, nadutý tento velikán tvorstva jeví se býti ve světle přísné vědy a&nbsp;logiky trpaslíčkem opravdu politováníhodným…</p>
			<p class="MLP_text ParaOverride-1">Již za nejútlejšího mládí našeho dokazovali nám učitelové naši, že zrak lidský jest slabší zraku orlího neb sokolího; sluch, čich a&nbsp;ostatní smyslové tupější smyslů mnohých jiných tvorů…</p>
			<p class="MLP_text ParaOverride-1">Člověk to ví už od pradávna, a&nbsp;proto ta děsná honba po prostředcích ke zbystření smyslů… Zbystřil tedy smysly své uměle; ale právě tím nabývá vždy většího přesvědčení, jak malomocným, bídným, ubohým stvořeníčkem jest…</p>
			<p class="MLP_text ParaOverride-1">Vzal nožík pitevní a&nbsp;pitval své tělo… Nalezl a&nbsp;roztřídil orgány, snažil se vypátrat jejich účinky a&nbsp;úkoly, stanovil jejich důležitost a&nbsp;nutnost a&nbsp;nabyl přesvědčení, že život ,podle obrazu božího stvořeného pána tvorstva‘ v&nbsp;podstatě ničím se neliší od života tvorů sebepodřízenějších…</p>
			<p class="MLP_text ParaOverride-1">Stopoval činnost duševní… Dospěl daleko; ale hranici dobra a&nbsp;zla doposud přesně nestanovil… Vnikl hluboko v&nbsp;nitro Země a&nbsp;ještě hlouběji do všehomíra zrakem fyzickým i&nbsp;duševním… Snažil se stanoviti zákony všehomíra, ale vším tím nedovedl zažehnati děsnou myšlenku, že jej očekává neúprosná smrt a&nbsp;zapomenutí…</p>
			<p class="MLP_text ParaOverride-1">Vzniknout, žít, trpět&nbsp;– pak zahynout, rozpadnout se v&nbsp;prvky a&nbsp;zmizet navěky…</p>
			<p class="MLP_text ParaOverride-1">Toť děsná perspektiva, kterouž otvírá před člověkem pokrok vědy…</p>
			<p class="MLP_text ParaOverride-1">Tvářit se nevědomým, konejšit se iluzemi a&nbsp;utopiemi pranic nepomáhá a&nbsp;bylo by zbabělostí… Buďmež si vědomi, jak daleko jsme dospěli…</p>
			<p class="MLP_text ParaOverride-1">Avšak jak soudíme o&nbsp;životě lidském vzhledem k&nbsp;této nejhlavnější vymoženosti ducha? Ceníme si života lidského po jeho zásluze…? Kdož z&nbsp;nás může vystoupiti a&nbsp;dokázati, že zničil jen jediný život a&nbsp;že život ten později vznikl poznovu?… A&nbsp;přece doposud to děsné vzájemné vraždění&nbsp;– ať rychlé násilím nebo povlovné úmorným namáháním a&nbsp;utrpením…!“</p>
			<p class="MLP_text ParaOverride-1">Přítel umlkl, jako by si chtěl oddechnouti.</p>
			<p class="MLP_text ParaOverride-1">V&nbsp;sále panující hrobové ticho nepřerušeno ani nejnepatrnějším šelestem.</p>
			<p class="MLP_text ParaOverride-1">Byloť zřejmo, že mluvící myšlenky své spíše dusil, než by jim popouštěl uzdu úplně, a&nbsp;právě proto učinila rapsodická tato causerie na shromážděné dojem příznivý.</p>
			<p class="MLP_text ParaOverride-1">Po malé chvíli přítel pokračoval:</p>
			<p class="MLP_text ParaOverride-1">„A&nbsp;právě tak nemohl jsem ani já, aniž kdokoli jiný vrátiti život tělu mrtvému… Veškeré umění mé zakládá se na rychlosti a&nbsp;ve všem spoléhám na poměrnou lenivost myšlenek.</p>
			<p class="MLP_text ParaOverride-1">Všeobecně má se za to, že není nad rychlost myšlenek. Náhled ten jest mylný. Chladné, neúprosné, ale zároveň nejupřímnější přítelky soudnosti&nbsp;– číslice&nbsp;– dokázaly v&nbsp;novější době opak toho. Byloť zjištěno a&nbsp;vypočteno, že u&nbsp;porovnání s&nbsp;rychlostí světla a&nbsp;elektřiny jest rychlost myšlenek úžasně nepatrná…</p>
			<p class="MLP_text ParaOverride-1">Dotknu-li se kůže nohy dorostlého člověka, uplyne&nbsp;– než dojem ten projde míchou k&nbsp;mozku jakožto ústřednímu orgánu vědomí&nbsp;– neméně než asi třetina vteřiny, kdežto světlo za tutéž dobu urazí přes čtrnáct tisíc mil, elektřina, vedená měděným drátem, skoro jedenatřicet tisíc mil…</p>
			<p class="MLP_text ParaOverride-1">Rovněž takovou váhavostí&nbsp;– jako míchou dojem dotknutí – probíhá patrně i&nbsp;mozkem každý dojem vůbec…“</p>
			<p class="MLP_text ParaOverride-1">Přítel opět na chvíli umlkl.</p>
			<p class="MLP_text ParaOverride-1">Musím se přiznati, že jsem po tu chvíli neměl ani tušení, jaký experiment zamýšlí provésti.</p>
			<p class="MLP_text ParaOverride-1">Úryvkovitý výklad jeho dráždil mou zvědavost a&nbsp;v&nbsp;duchu přidal jsem se již k&nbsp;oněm, kdož byli žádali za bezodkladné provedení experimentu; ale navzdor tomu, nechtě býti příteli ani v&nbsp;nejnepatrnějším na překážku, setrval jsem jako až posud v&nbsp;mlčení, i&nbsp;když přítel ujal se slova poznovu.</p>
			<p class="MLP_text ParaOverride-1">„Jako o&nbsp;rychlosti myšlenek, o&nbsp;pokroku a&nbsp;podobném umí moderní člověk překrásně deklamovati i&nbsp;o&nbsp;nesmrtelnosti, ačkoli předobře ví, že konečný, neodvratný cíl jest&nbsp;– zapomenutí… Namáhal se a&nbsp;namáhá se sice ze všech sil, aby zachoval obraz člověka nebo nějakého výjevu i&nbsp;potomstvu; ale veškeré umění, ať druhu jakéhokoli, nedovedlo více než zachovati pouhý stín obrazu toho&nbsp;– stín to, jenž prodlením času bledne a&nbsp;mizí a&nbsp;rozpadá se v&nbsp;prvky, až posléze vymizí úplně a&nbsp;navždy jako originál.</p>
			<p class="MLP_text ParaOverride-1">Přemýšlel jsem o&nbsp;tom po několik roků a&nbsp;umění mé, opírajíc se o&nbsp;všechny vymoženosti věd, jež mi byly přístupny, dovede nyní jakýkoliv již dávno zaniklý obraz nebo výjev i&nbsp;po stu, ba po tisíciletích přikouzlit před zrak lidský…“</p>
			<p class="MLP_text ParaOverride-1">„Jak to? Jak to?“ přerušilo přítele náhle volání s&nbsp;několika stran.</p>
			<p class="MLP_text ParaOverride-1">Zvědavost, kterou chtěl přítel řečí svou patrně vzbuditi, byla všeobecná. On však, jako by byl neslyšel, pokračoval:</p>
			<p class="MLP_text ParaOverride-1">„Kdyby byl někdo před vynalezením skla, dalekohledů a&nbsp;tele­skopů před tak vybranou společností svých současníků, jako jest společnost, před kterouž se nyní nalézám já, tvrdil, že bude někdy možno viděti pomocí jistých nástrojů na mnoho mil, ba že bude možno zkoumati i&nbsp;tělesa nebeská, byl by zajisté i&nbsp;nejbystřejší mysli­tel tehdejší doby tvrzení to vyslechl nedůvěřivě.</p>
			<p class="MLP_text ParaOverride-1">Rovněž tak by se bylo stalo, kdyby byl někdo před vynalezením parostrojů, telegrafů a&nbsp;podobných tvrdil, že jest možno v&nbsp;několika hodinách vykonati cestu, ku kteréž bylo tehda potřebí několik měsíců, že jest možno dohodnouti se s&nbsp;člověkem na sta mil vzdáleným takměř v&nbsp;mžiknutí oka.</p>
			<p class="MLP_text ParaOverride-1">Nyní bychom se ovšem nedůvěře v&nbsp;takovéto možné nemožnosti útrpně pousmáli; ale navzdor tomu jsem jist, že před provedením mého experimentu nebude dána víra ani mně, když odvážím se k&nbsp;tvrzení analogickému.</p>
			<p class="MLP_text ParaOverride-1">Podařilo se mi totiž vynalézti látku, z&nbsp;kteréž jest možno sestrojiti přístroj v&nbsp;podobě zdánlivě zcela obyčejných brejlí, před kterýmiž i&nbsp;nejdokonalejší dosavadní mikro- a&nbsp;teleskopy musí ustoupiti do pozadí. Možnoť brejlemi těmi zcela jasně a&nbsp;určitě rozeznati obraz ze vzdálenosti největší, na příklad ze vzdálenosti miliardy mil…“</p>
			<p class="MLP_text ParaOverride-1">„Toť nemožné!&nbsp;– Báchorka!“ zaznělo z&nbsp;různých stran.</p>
			<p class="MLP_text ParaOverride-1">„Vzhledem k&nbsp;tomu, co jsem byl předeslal,“ pokračoval přítel, „musil jsem se také nadíti, že nebude mi dána víra, jako by se mi nebylo před půltisíciletím věřilo, kdybych byl tvrdil, co jest nyní nezvratně dokázáno, že se totiž Země točí kolem Slunce a&nbsp;nikoli naopak.</p>
			<p class="MLP_text ParaOverride-1">Z&nbsp;té příčiny mne také nikterak nepřekvapuje, že ráčí ctěná společnost pokládati za nemožné a&nbsp;báchorku, co jsem byl připomenul o&nbsp;vynalezení látky a&nbsp;přístroje nad všechny dosavadní teleskopy dokonalejšího a&nbsp;k&nbsp;tomu nad pomyšlení lidské jednoduchého. Avšak na tom není dosti. Podařil se mi vynález zdánlivě pravdě nepodobnější vynálezu právě uvedeného.</p>
			<p class="MLP_text ParaOverride-1">Není to vlastně vynález v&nbsp;pravém slova smyslu, poněvadž jest znám už od pravěku; ale upotřebení jeho jest zcela moderní…</p>
			<p class="MLP_text ParaOverride-1">Překvapí každého svou jednoduchostí; ale kdo uváží, že výsledky veškerého lidského myšlení možno vyznačiti několika slovy, kdoví, že zdánlivě chaos všehomíra, všechny ty miliardy nejrůznějších sil přírodních řídí se zákonem jediným&nbsp;– aspoň připustí, že možno k&nbsp;jistému účelu použiti výslednice sil pouze několika…</p>
			<p class="MLP_text ParaOverride-1">Podařilo se mi vynalézti, vlastně použíti od pravěku známého motoru převzácného druhu, motoru, jenž předčí rychlost světla, ba i&nbsp;rychlost posud za nejrychlejší pokládané síly přírodní&nbsp;– elektřiny…“</p>
			<p class="MLP_text ParaOverride-1">„Toť utopie!“ zaznělo opětně s&nbsp;různých stran.</p>
			<p class="MLP_text ParaOverride-1">„A&nbsp;přece později dokážu opak toho,“ pokračoval přítel; „neboť nejen sílu samu, i&nbsp;přístroj, kterýmž možno účinek podivuhodné síly té zkoumati a&nbsp;jehož možno k&nbsp;nejsmělejším experimentům a&nbsp;důkazům použíti, byl mnou sestrojen a&nbsp;nalézá se zde k&nbsp;volnému použití každému, komu bude libo přesvědčiti se o&nbsp;pravdivosti mých slov.“</p>
			<p class="MLP_text ParaOverride-1">Poté přítel zvedl hlavu a&nbsp;pohlédl do výše.</p>
			<p class="MLP_text ParaOverride-1">Teprve nyní jsem zpozoroval, že na místě, kde se dříve mezi podlahou a&nbsp;stropem vznášelo kovové víko rakve, visí nepohnutě velký pravidelný trojúhelník. Jedna špička obrácena byla přímo ke stropu, protější strana pak měla směr vodorovný.</p>
			<p class="MLP_text ParaOverride-1">Triangl ten byl celkem tak velký, že mohly v&nbsp;něm dvě osoby pohodlně státi. Z&nbsp;jaké látky byl, nemohl jsem rozeznati. Zdálo se mi, že jest z&nbsp;lesklého, silného drátu; všechny tři strany aspoň zářily, jako by se paprsky světel odrážely od hladkého drátu.</p>
			<p class="MLP_text ParaOverride-1">Dříve však, nežli mi zbylo času zvláštní přístroj ten z&nbsp;dálky prohlédnouti, pokynul přítel prostě rukou, a&nbsp;v&nbsp;mžiknutí oka sletěl triangl s&nbsp;výše a&nbsp;zůstal před přítelem na stole státi.</p>
			<p class="MLP_text ParaOverride-1">A&nbsp;podivno! Teprve nyní jsem zpozoroval, že na obou dolejších špičkách visí nějaké dva lesklé předměty, jichž jsem byl před chvílí, když se triangl v&nbsp;povětří vznášel, vůbec ani neviděl.</p>
			<p class="MLP_text ParaOverride-1">Přítel, sáhnuv současně oběma rukama po těchto předmětech, položil je na stůl a&nbsp;děl:</p>
			<p class="MLP_text ParaOverride-1">„Kdožkoli si přeje přesvědčiti se, nechť přistoupí blíže a&nbsp;přístroje mé prozkoumá.“</p>
			<p class="MLP_text ParaOverride-1">Ze všech stran hrnuli se hosté k&nbsp;přítelovu stolku.</p>
			<p class="MLP_text ParaOverride-1">I&nbsp;já, tentokráte neobyčejně zvědav, pospíšil jsem k&nbsp;příteli a&nbsp;s&nbsp;velkým namáháním prodral jsem se tak těsně ke stolku přítelovu, že mohl jsem přístroje jeho zcela pohodlně prozkoumati.</p>
			<p class="MLP_text ParaOverride-1">Spatřil jsem na stole dvoje zdánlivě zcela obyčejné brejle. Vzal jsem jedny z&nbsp;nich do ruky, abych se podíval skrze skla, zdali a&nbsp;pokud se liší od skel obyčejných; ale musím se přiznati, že nepozoroval jsem žádné odchylky nebo zvláštnosti. Zdáloť se mi, že jest to sklo zcela obyčejné, nebroušené.</p>
			<p class="MLP_text ParaOverride-1">Podivnější byl přístroj druhý. Co se mi zdálo býti zdaleka silným, lesklým drátem, byla tenoučká, pavučině podobná, ale jako drát tuhá a&nbsp;pevná, neznámá lesknoucí se látka. Podobnost její s&nbsp;drátem silným, když jsem se díval z&nbsp;dálky, byla tudíž jen optickým klamem.</p>
			<p class="MLP_text ParaOverride-1">Přesvědčili jsme se o&nbsp;tom vlastním zrakem a&nbsp;vlastním hmatem nejen já, nýbrž i&nbsp;jiní z&nbsp;hostů.</p>
			<p class="MLP_text ParaOverride-1">Po několika minutách vyzval přítel způsobem co možná nejzdvořilejším zvědavé hosty, aby zaujali opět svá místa, a&nbsp;když se tak stalo, ujal se poznovu slova.</p>
			<p class="MLP_text ParaOverride-1">„Především,“ pravil, „musím předeslati některá známá data o&nbsp;rychlosti světla, čehož jest k&nbsp;snadnějšímu porovnání rychlosti mého přístroje nevyhnutelně třeba. Známoť, že páčí se rychlost světla na více než dvaačtyřicet tisíc mil za jedinou vteřinu.</p>
			<p class="MLP_text ParaOverride-1">Z&nbsp;Měsíce dolétne k&nbsp;nám tedy paprsek světla asi za půl druhé vteřiny, ze Slunce pak asi za osm minut. Světlo Kralomoce potřebuje k&nbsp;cestě k&nbsp;zeměkouli asi půl hodiny, světlo Hladoletu asi hodinu, světlo Nebešťanky dvě a&nbsp;světlo Vodana, nejvzdálenější známé oběžnice, asi tři hodiny…</p>
			<p class="MLP_text ParaOverride-1">Zeměkouli naší nejbližší stálice, tudíž ze stálic první jasnosti stálice nejjasnější, jest však od nás asi čtyři bilióny zeměpisných mil vzdálena; světlo její potřebuje tudíž neméně než asi tři tisíce a&nbsp;dvě stě let, než k&nbsp;nám doletí.</p>
			<p class="MLP_text ParaOverride-1">Stálice jasnosti dvanácté jsou pak od nás, jak Struve vypočítal, vzdáleny asi pět biliónů mil a&nbsp;světlo jejich potřebuje asi čtyři tisíce let, než k&nbsp;nám doletí.</p>
			<p class="MLP_text ParaOverride-1">Vzdálenost mlžin od naší zeměkoule páčí Herschel na dvaatřicet tisíc biliónů mil; světlo potřebuje tudíž, než k&nbsp;nám doletí, asi čty­řia­dvacet tisíc let.</p>
			<p class="MLP_text ParaOverride-1">Avšak Herschel a&nbsp;Maedler soudí z&nbsp;mnohých mdlých mlh světelných, že hvězdy, jež je tvoří, jsou od nás třistatisíckráte vzdálenější stálic první jasnosti; ba Rosseův obrovský teleskop odhalil hvězdy tak vzdálené, že světlo jejich potřebuje asi třicet miliónů let, než k&nbsp;nám doletí…</p>
			<p class="MLP_text ParaOverride-1">Dle toho musí býti takzvaný vesmír nejméně třicet miliónů roků stár, to jest nejméně tak stár, než k&nbsp;nám světlo z&nbsp;těchto hvězd doletělo…</p>
			<p class="MLP_text ParaOverride-1">Avšak vše to jsou věci každému vzdělanci známé a&nbsp;uvádím je jen proto, bych provedl důkaz svého tvrzení.</p>
			<p class="MLP_text ParaOverride-1">Možno-li do tak ohromných dálek dohlédnouti pomocí broušených skel, proč medle nebylo by možno viděti pomocí prostředku nepoměrně dokonalejšího&nbsp;– jakým jest můj vynález&nbsp;– například ze stálice dvanácté velikosti na naši zeměkouli rovněž tak zřetelně a&nbsp;jasně, jako vidí neozbrojené zdravé oko lidské i&nbsp;drobné předměty ze vzdálenosti desíti, dvanácti palců?“</p>
			<p class="MLP_text ParaOverride-1">„Toť humbuk!“ ozval se nevrlý hlas z&nbsp;pozadí společnosti.</p>
			<p class="MLP_text ParaOverride-1">Tvář přítelovu přelétl lehynký úsměv, jako se usmívá člověk, jenž je jist svým vítězstvím.</p>
			<p class="MLP_text ParaOverride-1">„Dokavad nepodám důkazu o&nbsp;pravdivosti svých slov,“ pokračoval, „možno o&nbsp;všem, co jsem byl uvedl, pochybovati. Tolik však připustí zatím zajisté každý, že v&nbsp;případu, kdyby mohl někdo z&nbsp;nás vykonati cestu asi pěti biliónů mil z&nbsp;některé stálice dvanácté jasnosti až k&nbsp;naší Zemi v&nbsp;jediné hodině a&nbsp;měl oči své uměle tak zbystřeny, jak jsem byl podotknul, mohl by v&nbsp;krátké době té zhlédnouti výjevy z&nbsp;celé známé historie lidstva, prvním člověkem počínaje až po tento okamžik…</p>
			<p class="MLP_text ParaOverride-1">Ba i&nbsp;tolik každý připustí, že kdyby chtěl cestovatel ten některý z&nbsp;výjevů těch delší čas pozorovati, musil by s&nbsp;touže rychlostí a&nbsp;tímže směrem letět jako světlo…</p>
			<p class="MLP_text ParaOverride-1">Kdybychom tudíž z&nbsp;tohoto sálu vylétli a&nbsp;rychlostí světla dále letěli, musili bychom vidět neustále týž obraz, jenž se nám jeví před očima.</p>
			<p class="MLP_text ParaOverride-1">Kdybychom však se náhle octli něco přes tři tisíce dvě stě dvacet pět miliónů mil od Země a&nbsp;letěli pak dále rychlostí světla, jevila by se nám Země tak, jakou byla před čtyřiadvaceti hodinami…</p>
			<p class="MLP_text ParaOverride-1">Kdybychom se náhle octli třistapětašedesátkrát tak daleko, než jak jsem byl právě uvedl, a&nbsp;letěli s&nbsp;touže rychlostí dále, spatřili bychom výjevy, jež se udály na naší zeměkouli před rokem…</p>
			<p class="MLP_text ParaOverride-1">Kdybychom pak se octli ještě pětkrát, desetkrát, sto- nebo tisíckráte tak daleko, než jsem byl posledně udal, a&nbsp;letěli dále rychlostí světla, musili bychom viděti, co se na naší zeměkouli událo před pěti, desíti, stu nebo tisícem roků…</p>
			<p class="MLP_text ParaOverride-1">Let náš ovšem by nesměl býti kolmý nebo libovolný, nýbrž v&nbsp;podobě ohromné cykloidy, tak abychom v&nbsp;letu do výše sledovali zároveň také nejen rotaci zeměkoule kolem její osy, nýbrž i&nbsp;dráhu její, kterouž každoročně opisuje kolem Slunce.</p>
			<p class="MLP_text ParaOverride-1">Z&nbsp;výjevů, jež se udály na naší zeměkouli, tedy ani jediný nezanikl a&nbsp;každý zrcadlí se v&nbsp;nekonečném vesmíru.</p>
			<p class="MLP_text ParaOverride-1">Neobyčejnou rychlostí tudíž možno každý z&nbsp;obrazů těch dostihnouti a&nbsp;pozorovati a&nbsp;zkoumati dle libosti.</p>
			<p class="MLP_text ParaOverride-1">Prostředky k&nbsp;dobrodružné této cestě jsem vynalezl, a&nbsp;ačkoli každého překvapují svou bezpříkladnou jednoduchostí, osvědčily se již častokráte v&nbsp;takové míře, že mohu dnes kohokoliv z&nbsp;ctěné společnosti vyzvati, aby podnikl se mnou dobrodružnou exkurzi do univerza…“</p>
			<p class="MLP_text ParaOverride-1">Prostranným sálem rozlehl se hlasitý, zčásti nedůvěřivý, zčásti posměšný smích.</p>
			<p class="MLP_text ParaOverride-1">„Utopie! Hypotéza! Nesmysl!“ voláno z&nbsp;různých stran.</p>
			<p class="MLP_text ParaOverride-1">Když pak byl smích poněkud utichl, zazněl z&nbsp;pozadí opětně ne­vrlý hlas, jenž byl přítele před chvílí vyrušil: „Jules Verne vás předešel, podnikl podobnou cestu do Měsíce!“</p>
			<p class="MLP_text ParaOverride-1">Přítelovu tvář přelétl opět lehynký úsměv.</p>
			<p class="MLP_text ParaOverride-1">„Částečně ráčíte mít pravdu,“ podotknul, „ale jen částečně; neboť ani Jules Verne nebyl prvním, jenž se byl vydal na cestu tak dobrodružnou. Asi před čtvrtstoletím před ním podnikl podobným způsobem cestu tu Edgar Allan Poe a&nbsp;v&nbsp;sedmnáctém věku jakýsi Cyrano de Bergerac. Směr cesty jest sice tentýž, ale prostředky a&nbsp;účel cesty se různí… Všichni, kdož byli cestu tu podnikli dříve, použili prostředků složitých a&nbsp;účel cesty byl poučně zábavný&nbsp;– já však používám prostředku nejjednoduššího a&nbsp;účel mé cesty jest…“</p>
			<p class="MLP_text ParaOverride-1">„Co nám po účelu!“ ozval se po třetí nevrlý hlas ze středu. „Chceme důkaz, že možno exkurzi skutečně podniknouti!“</p>
			<p class="MLP_text ParaOverride-1">„Důkaz ten podám bez odkladu,“ odpověděl přítel. „Nechť každý, komu libo, napíše na malý lístek výjev, o&nbsp;němž si přeje, aby byl znovu viděn… pak račtež ze svého středu zvoliti delegáta, jenž by se mnou jako řidičem přístroje cestu podnikl.“</p>
			<p class="MLP_text ParaOverride-1">Po těchto slovech přítel pokynul několikráte rukou a&nbsp;přístroj jeho vyletěl několikráte po sobě do výše a&nbsp;zase sletěl beze všeho hluku na stůl.</p>
			<p class="MLP_text ParaOverride-1">Pohyby ty staly se tak rychle, že nebylo možno ani spočítati, kolikráte se to stalo. Byltě to důkaz, že přístroj přítelův jest skutečně něčím neobyčejným.</p>
			<p class="MLP_text ParaOverride-1">Po předběžném tomto experimentu nastal v&nbsp;sále mírný ruch. Někteří hosté psali na papírky, jež sloužící rozdávali, výjevy, jež měly býti znovu viděny; jiní utvořili různá skupení a&nbsp;rozmlouvali, kdežto přítel zcela klidně stál za svým stolkem, čekaje, až bude vše připraveno.</p>
			<p class="MLP_text ParaOverride-1">Byltě jsem sice jako každý z&nbsp;přítomných úplně přesvědčen, že na skutečné provedení fantastického výletu do všehomíra nelze ani pomysliti; ale přesto byl jsem dychtiv, jakým způsobem asi přítel experiment svůj provede.</p>
			<p class="MLP_text ParaOverride-1">Tušil jsem, ba byl jsem jist, že nelze experiment ten provésti než na základě optického nějakého klamu, a&nbsp;proto jsem byl neobyčejně zvědav, jakým způsobem pokusí se přítel o&nbsp;oklamání smyslů tak četné a&nbsp;vybrané společnosti.</p>
			<p class="MLP_text ParaOverride-1">Zručnost jeho eskamotérská byla dle dosavadních experimentů vskutku překvapující; z&nbsp;té příčiny byl jsem tím více dychtiv, jak provede experiment závěrečný a&nbsp;zdali se mu podaří oklamati i&nbsp;mne.</p>
			<p class="MLP_text ParaOverride-1">Po několika minutách, když byly lístky napsány a&nbsp;příteli na stůl položeny, ujal se přítel opět slova.</p>
			<p class="MLP_text ParaOverride-1">„Račtež nyní zvoliti svého delegáta,“ pravil. „Cesta jest odvážná&nbsp;– delegát váš postaví se se mnou do trianglu a&nbsp;takto vzletíme…“</p>
			<p class="MLP_text ParaOverride-1">„K&nbsp;čemu volby? Dejme přednost dobrovolníkům!“ připomenul arcibiskup.</p>
			<p class="MLP_text ParaOverride-1">„Kdo se tedy přihlašuje dobrovolně?“ optal se přítel.</p>
			<p class="MLP_text ParaOverride-1">V&nbsp;sále nastalo hrobové ticho&nbsp;– nepřihlásil se nikdo…</p>
			<p class="MLP_text ParaOverride-1">„Tím naskytuje se ti nejvhodnější příležitost, přesvědčiti se vlastními zdravými smysly o&nbsp;všem, co se bude díti,“ pomyslil jsem si, a&nbsp;když pak přítel otázku svou opakoval, povstal jsem a&nbsp;volným krokem ubíral jsem se ku stolu přítelovu.</p>
			<p class="MLP_text ParaOverride-1">Musím se přiznati, že mi nebylo právě volno. Četná společnost, před kterouž jsem chtěl společně s&nbsp;přítelem provésti eskamotérský experiment, o&nbsp;němž jsem neměl posud ani tušení, budila v&nbsp;mé duši ono tajuplné, bázlivě nadějné rozechvění, jež pociťují obyčejně takměř všichni, kdož poprvé vystupují na veřejnost.</p>
			<p class="MLP_text ParaOverride-1">Přítel spatřiv, že přihlašuju se k&nbsp;dobrodružné exkurzi já, s&nbsp;uspokojením se pousmál, a&nbsp;když jsem se u&nbsp;jeho stolku zastavil, pravil:</p>
			<p class="MLP_text ParaOverride-1">„Ctěná společnosti! K&nbsp;podniknutí výletu se přihlásivší jest mým přítelem. Nechci-li býti pokládán za dryáčníka, jenž provádí experimenty své za spolupůsobení svých důvěrníků, nemohu nabídnutí jeho přijmouti dříve, dokud výslovně a&nbsp;zřejmě se neprohlásíte, že jej přijímáte za svého delegáta.“</p>
			<p class="MLP_text ParaOverride-1">Zraky všech přítomných byly na mne zkoumavě upřeny. Zdáloť se mi, že každý z&nbsp;hostů snaží se z&nbsp;mé tváře vyčísti, zasluhuju-li důvěry.</p>
			<p class="MLP_text ParaOverride-1">Po chvíli ozval se hlas ze středu společnosti:</p>
			<p class="MLP_text ParaOverride-1">„Vždyť pak nám, když se nikdo jiný nepřihlásil, jiného nezbývá. Ostatně jde tu o&nbsp;důkaz, a&nbsp;delegát náš musí hodnověrnost svého raportu dokázat…“</p>
			<p class="MLP_text ParaOverride-1">„Pravda! Pravda!“ zaznělo od několika stolů po pravici.</p>
			<p class="MLP_text ParaOverride-1">„Souhlasíme!“ ozvali se někteří po levici.</p>
			<p class="MLP_text ParaOverride-1">„Jsem ochoten,“ pravil jsem poněkud nesmělým hlasem, „o&nbsp;všem, co spatřím, podati nejen věrnou zprávu, nýbrž&nbsp;– bude-li možno&nbsp;– i&nbsp;důkaz pravdivosti.“</p>
			<p class="MLP_text ParaOverride-1">„Především budiž mi tedy dovoleno,“ ujal se opět slova přítel, „bych odevzdané mi lístky uspořádal chronologicky.“</p>
			<p class="MLP_text ParaOverride-1">Poté počal lístky s&nbsp;neobyčejnou rychlostí pořádati.</p>
			<p class="MLP_text ParaOverride-1">Stoje těsně u&nbsp;přítelova stolku, mohl jsem mnohdy zcela dobře čísti, co bylo na tom neb onom lístku napsáno.</p>
			<p class="MLP_text ParaOverride-1">Celkem bylo lístků těch přes čtyři sta; bylo tudíž zřejmo, že byl mnohý z&nbsp;hostů napsal lístků několik.</p>
			<p class="MLP_text ParaOverride-1">Přítel počínal si při pořádání lístků tak zručně, že byl asi v&nbsp;pěti minutách úplně hotov.</p>
			<p class="MLP_text ParaOverride-1">„První výjev,“ promluvil pak k&nbsp;hostům, „jenž má býti dle napsaných lístků znovu viděn, udál se před sto devatenácti dny.</p>
			<p class="MLP_text ParaOverride-1">Chceme-li tudíž obraz ten ještě jednou spatřiti, jak se obráží v&nbsp;nekonečnu universa, musíme především vykonati cestu, kterouž bylo světlo ve sto devatenácti dnech urazilo, a&nbsp;teprve poté budeme se nalézati na stanovisku, z&nbsp;kteréhož možno obraz ten zahlédnouti&nbsp;– na okamžik…</p>
			<p class="MLP_text ParaOverride-1">Chceme-li výjev pozorovati déle, musíme rychlostí světla letět dále.</p>
			<p class="MLP_text ParaOverride-1">V&nbsp;tomto případu tedy jest především třeba, abychom světlo předstihli… Jelikož světlo, jak známo, za jedinou vteřinu urazí přes 42 tisíc mil, urazí za minutu 2520 tisíc mil, za hodinu 151 200 tisíc mil, za jediný den asi 3629 miliónů mil a&nbsp;za 119 dní více než 431&nbsp;851 miliónů mil.</p>
			<p class="MLP_text ParaOverride-1">Pomocí přístroje mého octneme se skutečně v&nbsp;ohromné té vzdálenosti od zeměkoule v&nbsp;mžiknutí oka a&nbsp;poletíme pak buď rychlostí světla, nebo i&nbsp;o&nbsp;něco rychleji dále v&nbsp;ohromné spirálce, odpovídající nejen rotaci zeměkoule kolem osy, nýbrž i&nbsp;kolem Slunce.“</p>
			<p class="MLP_text ParaOverride-1">Po tomto posledním výkladu odšoupnul přítel stolek trochu kupředu a&nbsp;triangl jeho sklesl beze hluku na zem. Nato si nasadil jedny z&nbsp;podivuhodných brejlí a&nbsp;vstoupil do tříhranu.</p>
			<p class="MLP_text ParaOverride-1">Učinil jsem po jeho příkladu. Nasadiv si druhé brejle, vstoupil jsem do tříhranu těsně podle přítele.</p>
			<p class="MLP_text ParaOverride-1">V&nbsp;sále panovalo ticho. Nikdo sebou ani nepohnul; byltě patrně každý dychtiv, co se bude dále díti.</p>
			<p class="MLP_text ParaOverride-1">Mimoděk mi napadlo, že není přec možno proraziti přístrojem strop sálu.</p>
			<p class="MLP_text ParaOverride-1">Pohlédl jsem vzhůru ku stropu a&nbsp;spatřil velký okrouhlý otvor, kterýmž bylo viděti oblohu a&nbsp;některá seskupení hvězd.</p>
			<p class="MLP_text ParaOverride-1">Nežli však jsem se přítele otázal na podivnou tuto změnu, kterou jsem byl dříve nepozoroval, zaslechl jsem jasné zacinknutí, jako by někdo klepnul kamínkem do stříbrného zvonku, a&nbsp;hned nato se mi zdálo, že letíme vzhůru…</p>
			<p class="MLP_text ParaOverride-1">Pravím výslovně, že se mi tak zdálo; neboť obraz, jejž jsem byl před chvílí viděl v&nbsp;sále, stál ustavičně a&nbsp;nepohnutě před mým zrakem…</p>
			<p class="MLP_text ParaOverride-1">„Letíme, nebo neletíme?“ otázal jsem se po chvíli přítele, jenž drže v&nbsp;jedné ruce lístky, jež mu byli hosté napsali, řídil, jak se zdálo, druhou rukou přístroj.</p>
			<p class="MLP_text ParaOverride-1">„Letíme,“ zněla přítelova odpověď. „Prozatím však pouze rychlostí světla, a&nbsp;následkem toho vidíš neustále obraz, jejž jsi viděl, než jsme vylétli. Za několik vteřin zřídím stroj tak, abychom se octli náhle 431 851 miliónů mil od zeměkoule, načež poletíme nějaký čas dále pouze rychlostí světla.“</p>
			<p class="MLP_text ParaOverride-1">„Dobře,“ pravil jsem.</p>
			<p class="MLP_text ParaOverride-1">Po chvíli se mi zdálo, jako by obraz, přede mnou se vznášející, halil se v&nbsp;mlhu.</p>
			<p class="MLP_text ParaOverride-1">Zanedlouho neviděl jsem než šero, přecházející víc a&nbsp;více v&nbsp;temno, až se mi zdálo, že jest přede mnou tma takměř neproniknutelná.</p>
			<p class="MLP_text ParaOverride-1">„Čím to, že nic více nevidím?“ tážu se přítele.</p>
			<p class="MLP_text ParaOverride-1">„Octli jsme se od zeměkoule tak daleko,“ dí přítel, „kam dolétlo světlo v&nbsp;119 dnech. Ze vzdálenosti více než 431 851 miliónů mil vidíš nyní krajinu, v&nbsp;kteréž se byl výjev před 119 dny udál za doby noční. Letíme dále rychlostí světla. Nepatrné stisknutí hlavního péra mého přístroje však stačí, abychom letěli trochu rychleji, a&nbsp;tak rozvine se před tebou postupně obraz celý.“</p>
			<p class="MLP_text ParaOverride-1">Neodpověděl jsem; neboť v&nbsp;tu chvíli se mi zdálo, že temno mění se v&nbsp;šero, ale tentokráte poněkud zarudlé, jako by šerem na různých místech prorážely plameny.</p>
			<p class="MLP_text ParaOverride-1">Znenáhla stává se šero vždy jasnějším a&nbsp;jako z&nbsp;mlhy vystupuje přede mnou obraz krajiny. Nevidím zpočátku než neurčité obrysy hor, lesů, řek, měst a&nbsp;vísek. Místy šlehají rudé plameny…</p>
			<p class="MLP_text ParaOverride-1">Však zanedlouho jeví se vše ve světle jasnějším. Již rozeznávám i&nbsp;jednotlivá pole, silnice, dvorce a&nbsp;domky; vidím též, že tu a&nbsp;tam jsou celé osady v&nbsp;plamenu a&nbsp;že po celé krajině planou nesčíslné menší ohně jako světlušky…</p>
			<p class="MLP_text ParaOverride-1">Obraz pomalu se jasní.</p>
			<p class="MLP_text ParaOverride-1">Pozoruju, kterak nejen po silnicích, nýbrž i&nbsp;po polích a&nbsp;lukách valí se v&nbsp;divokém nepořádku temné jakés stíny…</p>
			<p class="MLP_text ParaOverride-1">Zanedlouho rozeznávám, že jsou stíny ty živy a&nbsp;že se skládají z&nbsp;bezpočetných atomů… rozeznávámť koňstvo a&nbsp;vozy i&nbsp;pěší lid… Vidím, kterak na některých místech větší menší tyto hloučky nebo proudy v&nbsp;zmatku prchají, na jiných místech zas, jak jsou sraženy v&nbsp;davy zdánlivě nehybné…</p>
			<p class="MLP_text ParaOverride-1">Vše to vidím doposud v&nbsp;šeru letní noci…</p>
			<p class="MLP_text ParaOverride-1">Obraz povlovně vždy více se jasní… Pozoruju nablízku osad, jež jsou v&nbsp;plamenech, divoké hemžení… Tu a&nbsp;tam jako by buď davy lidu postupovaly a&nbsp;jiné zas couvaly…</p>
			<p class="MLP_text ParaOverride-1">Zanedlouho rozeznávám i&nbsp;různá skupení… Vidím v&nbsp;záři menších ohňů hloučky lidu v&nbsp;chvatné jakés práci. Ze všech stran hrnou se k&nbsp;různým a&nbsp;četným těmto střediskům vozy a&nbsp;lidé…</p>
			<p class="MLP_text ParaOverride-1">Podivný obraz nabývá plastičnosti… Rozeznávám ležení větších a&nbsp;menších oddělení vojska… různé proudy prchajících i&nbsp;jejich pronásledovníků… různá skupení, kde poskytují, jak se zdá, úlevy raněným…</p>
			<p class="MLP_text ParaOverride-1">Zanedlouho rozeznávám místa, padlými koni, zpřevrhanými vozy a&nbsp;děly a&nbsp;lidmi v&nbsp;pravém slova smyslu posetá.</p>
			<p class="MLP_text ParaOverride-1">V&nbsp;místech těch panuje zvláštní hemžení… Rozeznávám již i&nbsp;jednotlivé lidi a&nbsp;vidím, kterak jedni kopají jámy, jiní slídivě sem a&nbsp;tam přecházejí a&nbsp;ještě jiní padlé sbírají a&nbsp;odnášejí buď k&nbsp;ohňům nebo k&nbsp;jamám…</p>
			<p class="MLP_text ParaOverride-1">Za několik vteřin rozeznávám obraz, jako bych se s&nbsp;ptačí perspektivy díval na večerní krajinu&nbsp;– vidím bojiště po bitvě…</p>
			<p class="MLP_text ParaOverride-1">Přede mnou rozkládá se obraz zdéli a&nbsp;zšíři několika mil. Vidím takměř sto osad a&nbsp;měst a&nbsp;mnohé z&nbsp;měst domnívám se poznávati…</p>
			<p class="MLP_text ParaOverride-1">Podivný obraz ten však nezůstává beze změny. Čím déle se naň dívám, tím jasnějším se stává, ale zároveň se mění…</p>
			<p class="MLP_text ParaOverride-1">Vidím zcela jasně, jako bych se díval na bojiště za dne s&nbsp;vysoké nějaké věže… Vše má živost, plastičnost a&nbsp;barvitost, takže bych každou podrobnost rozeznal, kdybych jí mohl věnovati pozornosti…</p>
			<p class="MLP_text ParaOverride-1">Obraz však se mění&nbsp;– poutá mne celek a&nbsp;nezbývá mi času k&nbsp;pozorování a&nbsp;zkoumání podrobností… Z&nbsp;téže příčiny nemožno také měnící se obraz popisovati… Táhlť před zrakem mým, jako bych se byl díval na panorama bitevní; ale nikoli od počátku, kdy bitva začíná, nýbrž naopak od ukončení boje postupně až po jeho zahájení…</p>
			<p class="MLP_text ParaOverride-1">Tak spatřil jsem, kterak obraz prchajících a&nbsp;pronásledujících mění se v&nbsp;obraz bojujících, později v&nbsp;obraz k&nbsp;boji připravených a&nbsp;ještě později v&nbsp;obraz k&nbsp;bitvě se připravujících ohromných dvou armád…</p>
			<p class="MLP_text ParaOverride-1">Viděl jsem obraz zoufalého posledního boje, kterýmž vítězství rozhodnuto, viděl jsem obraz boje, kdy vítězství klonilo se brzy na tu, brzy na onu stranu…</p>
			<p class="MLP_text ParaOverride-1">Každou podrobnost bylo lze pozorovati: tu strašný, krvavý útok bodákem několika pluků proti pevnému postavení nepřítelovu; tu divokou seč jednotlivých pluků jízdy, tu boj dělostřelecký, podporovaný palbou pěchoty a&nbsp;manévry jízdy…</p>
			<p class="MLP_text ParaOverride-1">Mnohdy změnila se podstatně celá fyziognomie obrazu; neviděl jsem místy než husté kotouče bílého kouře a&nbsp;tu a&nbsp;tam šlehající blesky, důkaz prudké palby baterií… Hned nato zas jsem spatřil v&nbsp;bitevním šiku celé pluky pěchoty a&nbsp;jízdy v&nbsp;nejzoufalejší práci krvavé…</p>
			<p class="MLP_text ParaOverride-1">Tak vlnil se děsný obraz ten před mým zrakem rychle sice, ale zřetelně…</p>
			<p class="MLP_text ParaOverride-1">A&nbsp;nade vším rozloženo bylo hrobové ticho. Neslyšel jsem hřmění děl, dunění půdy, rachocení bubnů a&nbsp;vřeštění trub, neslyšel jsem třesku a&nbsp;lomozu zbraní, ni velení, křiku a&nbsp;volání, ni nářku a&nbsp;stenání raněných…</p>
			<p class="MLP_text ParaOverride-1">Viděl jsem jen živý, děsný, neustále se měnící obraz; ale bez vřavy a&nbsp;bez hluku a&nbsp;lomozu jako hroznou pantomimu rozvzteklených, vzájemně se potírajících ohromných dvou zástupů, jak zrcadlí se nevyhladitelně a&nbsp;věčně v&nbsp;nekonečnu všehomíra…</p>
			<p class="MLP_text ParaOverride-1">A&nbsp;povlovně mění se obraz hrozného, divokého zápasu v&nbsp;obraz vždy klidnější, až vidím v&nbsp;klidu a&nbsp;míru utěšenou krajinu, lesknoucí se v&nbsp;zlatem jasu letního slunce…</p>
			<p class="MLP_text ParaOverride-1">A&nbsp;podivno!</p>
			<p class="MLP_text ParaOverride-1">K&nbsp;přehlédnutí celého obrazu stačilo tak málo času, že přehlédl jsem jej dříve, než by člověk přečetl popis, jejž jsem byl právě podal.</p>
			<p class="MLP_text ParaOverride-1">Optický klam, jejž mi byl přítel prvním tímto výjevem připravil, byl opravdu překvapující a&nbsp;velice zajímavý; věřil jsem nyní úplně, že i&nbsp;další experimenty podaří se rovněž tak jako tento první.</p>
			<p class="MLP_text ParaOverride-1">„Trvám, že jsem viděl právě obraz bitvy u&nbsp;Králova Hradce;“ podotkl jsem k&nbsp;příteli, jenž stoje mlčky podle mne v&nbsp;trianglu, klidně podivný přístroj řídil.</p>
			<p class="MLP_text ParaOverride-1">„Uhodl jsi,“ zní odpověď; „nyní uzříš rychle za sebou, ovšemže v&nbsp;opačném chronologickém pořádku, všechny bitvy sedmidenní války v&nbsp;Čechách. K&nbsp;usnadnění přehledu budu ti při všech následujících výjevech buď stručným výkladem, nebo třeba jen pouhým slovem nápomocen, abys mohl výjev pohodlně pozorovati a&nbsp;nemusil se dříve tázati.“</p>
			<p class="MLP_text ParaOverride-1">„Jsem spokojen,“ pravím a&nbsp;mlčky čekám, co se bude dále díti.</p>
			<p class="MLP_text ParaOverride-1">Nečekal jsem však dlouho.</p>
			<p class="MLP_text ParaOverride-1">Obraz klidné krajiny počal se temniti, jako by se rychle halil v&nbsp;hustou mlhu, a&nbsp;za několik vteřin spatřil jsem před sebou opět čirou tmu.</p>
			<p class="MLP_text ParaOverride-1">Ale sotva jsem změnu tu pozoroval, již ustupovala tma mlze, mlha jasnému přísvitu, až zaleskla se krajina opět v&nbsp;jasném denním světle a&nbsp;já spatřil poznovu bitvu…</p>
			<p class="MLP_text ParaOverride-1">Změna, kterou jsem byl právě popsal, byla rovněž taková, jakou pozorujeme při experimentech s&nbsp;takzvanými mlhovými obrazy, když se používá dvou přístrojů.</p>
			<p class="MLP_text ParaOverride-1">Obraz bitvy u&nbsp;Králové Hradce byl se změnil v&nbsp;obraz klidné krajiny, tento pak v&nbsp;obraz bitvy u&nbsp;Králové Dvora. Rychle za sebou následovaly pak bitvy u&nbsp;Trutnova, Skalice, Náchoda, Jičína, Mnichova Hradiště a&nbsp;Podola, a&nbsp;mezitím četné menší bitky a&nbsp;šrůtky války rakousko-pruské.</p>
			<p class="MLP_text ParaOverride-1">„V&nbsp;sedmi dnech,“ připomenul přítel, „zahynulo neméně než čtyřicet pět&nbsp;tisíc lidí…“</p>
			<p class="MLP_text ParaOverride-1">„Dále!“ zvolal jsem, a&nbsp;v&nbsp;mžiknutí oka změnila se situace.</p>
			<p class="MLP_text ParaOverride-1">Spatřil jsem opět obrazy válečné z&nbsp;revoluce polské a&nbsp;z&nbsp;války šlesvicko-holštýnské.</p>
			<p class="MLP_text ParaOverride-1">Nato následovala strašná bitva u&nbsp;Puebly a&nbsp;výjevy z&nbsp;francouzské invaze v&nbsp;Mexiku, pak vražedná bitva u&nbsp;Frederiksburku v&nbsp;Americe a&nbsp;celá řada bitev a&nbsp;bitek z&nbsp;občanské války severoamerické.</p>
			<p class="MLP_text ParaOverride-1">„Války v&nbsp;jižní Americe,“ pravil přítel, „vyžadovaly 519 tisíc, válka severoamerická 381 tisíc obětí.“</p>
			<p class="MLP_text ParaOverride-1">„Dále!“ zvolal jsem a&nbsp;v&nbsp;mžiknutí oka spatřil jsem bitku u&nbsp;Aspre­monte, dobytí a&nbsp;výjevy z&nbsp;revoluce palermské, vražedné bitvy u&nbsp;Solferina, Magenty a&nbsp;celou řadu bitek a&nbsp;bitev menších, pak děsné a&nbsp;hrůzné výjevy z&nbsp;revoluce indické a&nbsp;poté rovněž tak krvavé obrazy z&nbsp;války krymské od strašného posledního útoku na Sevastopol až po vražedné bitvy u&nbsp;Balaklavy a&nbsp;Inkermanu.</p>
			<p class="MLP_text ParaOverride-1">„Neméně než 785 tisíc lidí stála krymská válka,“ podotknul chladně přítel.</p>
			<p class="MLP_text ParaOverride-1">„Dále!“ zvolal jsem, a&nbsp;ihned rozvinuly se před mým zrakem rychle za sebou scény z&nbsp;pouličního boje o&nbsp;státním převratu Napoleonově a&nbsp;následovaly děsné a&nbsp;ukrutné výjevy z&nbsp;bouřlivých let 1849 a&nbsp;1848 v&nbsp;divuplné směsici, ale vždy v&nbsp;opačném pořádku chronologickém.</p>
			<p class="MLP_text ParaOverride-1">Bojiště rozprostírala se takměř po celé Evropě.</p>
			<p class="MLP_text ParaOverride-1">Spatřil jsem tábor u&nbsp;Világose, porážky Maďarů u&nbsp;Malého Becske­reku, Szörögu a&nbsp;Debrecína, bitvu u&nbsp;Custozzy, pak u&nbsp;Schätzburku mezi Maďary a&nbsp;Rusy, porážku Görgeye u&nbsp;Komárna a&nbsp;Seredu, bombardování Pešti, výjevy z&nbsp;červnové revoluce v&nbsp;Paříži, dobytí Budína Maďary, barikádní boj v&nbsp;Lipsku, bitvy u&nbsp;Vácova, Nagy-Sarló, Gödöllö, Hatvanu a&nbsp;Czegledu, dobytí Brescie Haynauem, bitvy u&nbsp;Novary a&nbsp;Mostaru, výjevy z&nbsp;revoluce milánské, dvoudenní bitvu u&nbsp;Kápolny a&nbsp;bitvu u&nbsp;Szöriku, kde Maďaři Kničaninem poraženi.</p>
			<p class="MLP_text ParaOverride-1">Chtěl jsem něco podotknouti, ale přítel pokynul rukou, bych mlčel.</p>
			<p class="MLP_text ParaOverride-1">Následovaly porážky Maďarů u&nbsp;Královského Bělehradu, Tr­navy a&nbsp;dobytí Rábu Windischgrätzem, pak výjevy z&nbsp;povstání Ivovského, porážka Maďarů u&nbsp;Švechatu, dobytí a&nbsp;bombardování Vídně, scény z&nbsp;říjnové revoluce vídeňské, z&nbsp;bouří ve Frankfurtu a&nbsp;jinde, výjevy z&nbsp;červnové revoluce pražské a&nbsp;bombardování Prahy Windischgrätzem, bitvy u&nbsp;Vicenze, Curtatone a&nbsp;Santa Lucie, bouře v&nbsp;Drážďanech, Bádensku, Prusku a&nbsp;jinde, výjevy z&nbsp;únorové revoluce pařížské a&nbsp;první bouřlivé scény z&nbsp;revolučního hnutí v&nbsp;Itálii.</p>
			<p class="MLP_text ParaOverride-1">„A&nbsp;možno spočítat oběti všech těchto bojů?“ otázal se přítel, když byly obrazy ty zmizely a&nbsp;krátký čas přede mnou rozprostíraly se jen tiché utěšené krajiny.</p>
			<p class="MLP_text ParaOverride-1">„Jen dále!“ vyzývám přítele a&nbsp;hned nato vidím výjevy z&nbsp;revoluce polské roku 1846 a&nbsp;po delší pause různé obrazy ze vzbouření republikánů v&nbsp;Paříži, Toulonu, Grenoblu roku 1834, dobytí Varšavy vojskem ruským roku 1831, nepokoje v&nbsp;Drážďanech a&nbsp;bitvu u&nbsp;Ostro­lenky.</p>
			<p class="MLP_text ParaOverride-1">Chvílí díval jsem se na děsný bratrovražedný tento boj, načež jsem se optal:</p>
			<p class="MLP_text ParaOverride-1">„Jak daleko nalézáme se od zeměkoule?“</p>
			<p class="MLP_text ParaOverride-1">„Asi 46 biliónů mil,“ odpověděl přítel.</p>
			<p class="MLP_text ParaOverride-1">Hned nato viděl jsem obrazy z&nbsp;červencové revoluce pařížské, dobytí Erivanu Paskěvičem a&nbsp;krvavou bitvu u&nbsp;Missolunghi, načež následovaly různé výjevy z&nbsp;bojů za neodvislost na Pyrenejském poloostrově a&nbsp;v&nbsp;Řecku.</p>
			<p class="MLP_text ParaOverride-1">Po delší přestávce spatřil jsem opět děsnou velkou bitvu.</p>
			<p class="MLP_text ParaOverride-1">„Jak daleko jsme od Země nyní?“ tážu se.</p>
			<p class="MLP_text ParaOverride-1">„Asi 68 biliónů mil,“ odpovídá přítel; „vidíš právě bitvu u&nbsp;Waterloo.“</p>
			<p class="MLP_text ParaOverride-1">Mezitím co přítel v&nbsp;stručnosti dále vykládal, spatřil jsem rychle za sebou vražednou bitvu u&nbsp;Lipska, která trvala po tři dny, bitvy u&nbsp;Montmartru před Paříží, u&nbsp;Kulmu v&nbsp;Čechách a&nbsp;u&nbsp;Budyšína, pak přechod zbytku armády francouzské přes Berezinu, bitvu u&nbsp;Jaroslavce, požár Moskvy a&nbsp;bitvu u&nbsp;Borodina; dále vražednou bitvu u&nbsp;Ogruně (Wagramu) a&nbsp;nerozhodnou bitvu u&nbsp;Asperů; řadu obrazů z&nbsp;revoluce v&nbsp;Peru a&nbsp;Mexiku a&nbsp;z&nbsp;bojů španělských, pak zase bitvy z&nbsp;válek napoleonských: u&nbsp;Eylau, Jeny a&nbsp;Auerstädtu, vražednou bitvu u&nbsp;Slavkova a&nbsp;hrůzně krásnou námořní bitvu u&nbsp;Trafalgaru.</p>
			<p class="MLP_text ParaOverride-1">Zadíval jsem se příteli do tváře, ale hned nato jsem upřel zrak svůj zase v&nbsp;místo, kde jsem viděl obrazy bitev.</p>
			<p class="MLP_text ParaOverride-1">Následovaly výjevy ze vzbouření Srbů pod Černým Jiřím, děsné obrazy nepokojů na St. Domingu a&nbsp;ve Švýcařích, načež jsem zase viděl boje napoleonské: bitvy u&nbsp;Hohenlinden a&nbsp;Marenga, bitvu u&nbsp;Abukiru na pevnině, kde Napoleon nad Turky zvítězil, a&nbsp;bitvu námořní u&nbsp;téhož města, kde loďstvo francouzské Nelsonem zničeno; pak různé bitky a&nbsp;bitvy v&nbsp;Egyptě až po bitvu u&nbsp;pyramid.</p>
			<p class="MLP_text ParaOverride-1">Mezitím boje v&nbsp;Holandsku a&nbsp;Švýcarsku, pak pokoření Benátek a&nbsp;bitvy u&nbsp;La Favorita, Rivoli, Arcole a&nbsp;Lodi…</p>
			<p class="MLP_text ParaOverride-1">„Možno spočítat všechny oběti lidských životů, jichž vyžadovala ctižádostivost jediného despoty&nbsp;– Napoleona?“ podotknut přítel.</p>
			<p class="MLP_text ParaOverride-1">Neodpověděl jsem.</p>
			<p class="MLP_text ParaOverride-1">Popolétli jsme o&nbsp;něco dále.</p>
			<p class="MLP_text ParaOverride-1">Spatřil jsem děsný boj a&nbsp;dobytí Pragy Suvorovem, bratrovražednou bitvu u&nbsp;Maciejowic, kde Kościuszko byv Suvorovem poražen, raněn klesl s&nbsp;výkřikem „Finis Poloniae“, a&nbsp;dobytí Vilna vojskem ruským.</p>
			<p class="MLP_text ParaOverride-1">Následovaly děsné obrazy z&nbsp;velké revoluce francouzské, ze vzbouření varšavského a&nbsp;povstání v&nbsp;Krakově, pak řada krvavých válek s&nbsp;Turky, boje za neodvislost severní Ameriky, v&nbsp;nichž Washington a&nbsp;Franklin hráli úlohy nejdůležitější; dále výjevy z&nbsp;války sedmileté, zejména bitvy u&nbsp;Kolína a&nbsp;Prahy, pak dobytí Prahy spojeným vojskem bavorským, saským a&nbsp;francouzským, výjevy z&nbsp;rakouské války o&nbsp;posloupnost; bitva u&nbsp;Poltavy a&nbsp;řada obrazů z&nbsp;kruté války nordické mezi Rusy a&nbsp;Švédy, bitva u&nbsp;Narvy, pak výjevy ze španělské války o&nbsp;posloupnost; dále porážka Turků u&nbsp;Vídně Sobieským a&nbsp;války Francouzů se Španěly a&nbsp;Holanďany.</p>
			<p class="MLP_text ParaOverride-1">Nato spatřil jsem krutou bitvu u&nbsp;Polanky, kde Rusové Sapiehou a&nbsp;Czarnieckým poraženi, třídenní bitvu u&nbsp;Pragy a&nbsp;dobytí Varšavy Karlem Gustavem, porážku Poláků pod Batovem vojskem Bohdana Chmielnického.</p>
			<p class="MLP_text ParaOverride-1">Chtěl jsem se optati, jak daleko nalézáme se od zeměkoule nyní, ale obrazy následovaly tak rychle za sebou, že poutaly veškerou moji pozornost.</p>
			<p class="MLP_text ParaOverride-1">Spatřil jsem bitvu u&nbsp;Dumbaru v&nbsp;Anglii, kde Cromwell zvítězil, a&nbsp;celou řadu bojů až po bitvu u&nbsp;Marstenmooru, kde padlo deset tisíc royalistů.</p>
			<p class="MLP_text ParaOverride-1">A&nbsp;střídavě mezi boji těmi viděl jsem výjevy z&nbsp;polního tažení Švédů v&nbsp;Čechách: hájení staroměstské mostní věže, dobytí Malé Strany a&nbsp;Hradčan.</p>
			<p class="MLP_text ParaOverride-1">Následovaly brutální výjevy z&nbsp;války třicetileté: Spatřil jsem mimo jiné bitvu u&nbsp;Lützenu, kde Gustav Adolf padl, bitvu u&nbsp;Lipska, zničení Magdeburku, polní tažení a&nbsp;boje, v&nbsp;nichž Valdštýn a&nbsp;Tilly hráli úlohy nejhlavnější; pak stínání patriotů českých na Staroměstském náměstí a&nbsp;konečně bitvu na Bílé hoře.</p>
			<p class="MLP_text ParaOverride-1">Dlouho jsem se díval na smutný tento obraz porážky české…</p>
			<p class="MLP_text ParaOverride-1">„Jak daleko se nalézáme nyní od zeměkoule?“ optal jsem se přítele.</p>
			<p class="MLP_text ParaOverride-1">„Asi 325 biliónů mil,“ odpověděl a&nbsp;dodal: „Však dále! Čas kvapí…“</p>
			<p class="MLP_text ParaOverride-1">A&nbsp;mžikem popolétli jsme dále.</p>
			<p class="MLP_text ParaOverride-1">Spatřil jsem opět jen řadu děsných, krvavých výjevů: hrozné ubíjení hugenotů, výjevy z&nbsp;náboženských válek ve Francii, z&nbsp;válek, v&nbsp;nichž vévoda Alba hrál úlohu hlavní, z&nbsp;válek selských atd. Pak následovaly výjevy z&nbsp;vraždění v&nbsp;Peru, Mexiku a&nbsp;jiných krajinách Ameriky, kam byla lakota Evropanů záhubu zanesla.</p>
			<p class="MLP_text ParaOverride-1">„Dále! dále!“ zvolal jsem netrpělivě.</p>
			<p class="MLP_text ParaOverride-1">Po krátké přestávce spatřil jsem porážky Matyáše Korvína, Novgorodských, Tatarů u&nbsp;Moskvy a&nbsp;fanatických křižáků německých u&nbsp;Nýrska.</p>
			<p class="MLP_text ParaOverride-1">Následovalo dobytí Siónu a&nbsp;bratrovražedná bitva u&nbsp;Lipan, pak strašná porážka Němců u&nbsp;Domažlic a&nbsp;mezitím různé výjevy z&nbsp;bojů panny Orleánské proti Angličanům, pak dobytí Lubna v&nbsp;Horní Lužici od Čechů; krvavá bitva u&nbsp;Světlé, kde vojsko Albrechtovo Tábory a&nbsp;Sirotky poraženo; bitva u&nbsp;Oustí, kde Prokop Holý s&nbsp;dvaceti tisíci porazil sedm­desát tisíc Němců; tábor Žižkův a&nbsp;umírajícího Žižku u&nbsp;Přibyslavi.</p>
			<p class="MLP_text ParaOverride-1">Na okamžik zmocnila se duše mé lítost; leč hned nato upoutala pozornost moji celá řada krvavých bojů husitských pod vůdcovstvím Žižkovým, jmenovitě u&nbsp;Skalice a&nbsp;u&nbsp;Jaroměře, porážka Pražanů u&nbsp;Strachova, bitva u&nbsp;Hořic, porážka Zikmundových vojů u&nbsp;Německého Brodu, vraždění adamitů na ostrůvku Nežárky, porážka křižáků u&nbsp;Žatce, porážka aristokratů u&nbsp;Malešova, dobytí hradu pražského, Jaroměře, Litomyšle a&nbsp;Berouna; pak porážka Zikmundova vojska pod Vyšehradem, katolických pánů u&nbsp;Boru blíž Horažďovic, Zikmundových křižáků mezi Žižkovem a&nbsp;Hradčany a&nbsp;bitka u&nbsp;Sudoměře.</p>
			<p class="MLP_text ParaOverride-1">A&nbsp;po malé přestávce spatřil jsem ještě děsný výjev upálení Husa u&nbsp;Kostnice.</p>
			<p class="MLP_text ParaOverride-1">Všechny tyto obrazy v&nbsp;pravém slova smyslu před mým zrakem letěly&nbsp;– sotvaže jsem je mohl postihnouti, sotvaže jsem mohl vyslechnouti poučné poznámky přítelovy.</p>
			<p class="MLP_text ParaOverride-1">Krev počínala mi stoupati ku hlavě; cítil jsem, že zmocňuje se mne nevolnost.</p>
			<p class="MLP_text ParaOverride-1">„Jak daleko jsme nyní?“ optal jsem se.</p>
			<p class="MLP_text ParaOverride-1">„Asi 598 biliónů mil,“ odvětil klidně přítel. „Prolétli jsme dobu pouze asi 451 roků; zbývá nám tudíž cesta skoro desetkrát tak dlouhá, než dorazíme na místo, odkud možno pozorovati výjevy z&nbsp;dob prvních lidí… Musíme proletět ještě nepatrnost&nbsp;– asi šesti tisíc biliónů mil, tj. doletět až v&nbsp;sféry hvězd dvanácté jasnosti, jejichž světlo potřebuje více než 4000 let, než doletí k&nbsp;zeměkouli naší… Hleď! Jak prostičce se to vysloví! A&nbsp;přece v&nbsp;každé vteřině urazíme více než 42 tisíc mil, i&nbsp;když světlo nepředstihujeme…“</p>
			<p class="MLP_text ParaOverride-1">„A&nbsp;možno urazit cestu tu v&nbsp;libovolně krátkém čase?“ optal jsem se, aniž mi napadlo, že ohromnou vzdálenost tu nemohu si ani představiti.</p>
			<p class="MLP_text ParaOverride-1">„Ovšemže,“ odvětil přítel.</p>
			<p class="MLP_text ParaOverride-1">„Ale rci přec, jaký to vlastně podivuhodný motor, jenž žene přístroj náš s&nbsp;tak úžasnou rychlosti všehomírem?“</p>
			<p class="MLP_text ParaOverride-1">„Později&nbsp;– později!“ zní odpověď. „Musím říditi přístroj… Při jediném nedopatření pozbyli bychom rovnováhy a&nbsp;sletěli…“</p>
			<p class="MLP_text ParaOverride-1">„Kam?“ tážu se.</p>
			<p class="MLP_text ParaOverride-1">„Což já vím?“ odpovídá přítel.</p>
			<p class="MLP_text ParaOverride-1">„Dále tedy! Ale rychle!“ vyzývám.</p>
			<p class="MLP_text ParaOverride-1">„Chceme-li exkursi odbýti v&nbsp;hodině, musíme se nyní omezit již jen na některé nejdůležitější výjevy.“</p>
			<p class="MLP_text ParaOverride-1">„Jen rychle, rychle!“ naléhám.</p>
			<p class="MLP_text ParaOverride-1">A&nbsp;po chvíli vidím poznovu divuplné, děsné panorama bojů…</p>
			<p class="MLP_text ParaOverride-1">Obrazy střídají se s&nbsp;úžasnou rychlostí; každý však možno rozeznat zcela zřetelně.</p>
			<p class="MLP_text ParaOverride-1">A&nbsp;podivno!</p>
			<p class="MLP_text ParaOverride-1">Tentokráte jsou obrazy bitev a&nbsp;šrůtek promíchány také výjevy jiného druhu; ale ve všech jeví se boj…</p>
			<p class="MLP_text ParaOverride-1">Takto přelétlo před mým zrakem ještě asi sto obrazů bojů a&nbsp;různých výjevů, v&nbsp;nichž zvířeckost povahy lidské slavila triumfy, v&nbsp;nichž hrubá síla nebo lest a&nbsp;úskok vítězily nad přirozenou slabostí nebo bezelstností…</p>
			<p class="MLP_text ParaOverride-1">Znenadání pozoruju, že při jedné proměně obrazů vidím před sebou temno příliš dlouho.</p>
			<p class="MLP_text ParaOverride-1">„Co to?“ tážu se netrpělivě.</p>
			<p class="MLP_text ParaOverride-1">„Řídím přístroj, abys mohl shlédnouti výjev poslední… Nalézáme se daleko výše hvězd dvanácté jasnosti; octli jsme se v&nbsp;sférách, z&nbsp;nichž zalétá světlo k&nbsp;naší zeměkouli v&nbsp;době asi šesti tisíc let…</p>
			<p class="MLP_text ParaOverride-1">Tentokráte však změníme poněkud způsob dívání se. Až dospějeme k&nbsp;bodu, z&nbsp;něhož možno výjev pozorovati, zastavím přístroj a&nbsp;ponechám mu pouze přiměřenou rotaci, odpovídající rotaci zeměkoule kolem osy a&nbsp;zároveň též kolem Slunce, takže před zrakem tvým rozvine se obraz v&nbsp;chronologickém postupu přirozeném a&nbsp;nikoli jako až posud v&nbsp;postupu chronologicky opačném.“</p>
			<p class="MLP_text ParaOverride-1">Po chvíli pozoroval jsem, kterak z&nbsp;čirého temna, do něhož jsem se díval, šlehlo několik jasnějších paprsků.</p>
			<p class="MLP_text ParaOverride-1">Temno počalo se měniti v&nbsp;šerou mlhu a&nbsp;tato znenáhla se rozptylovala. I&nbsp;viděl jsem, kterak z&nbsp;mlhy vystupují vždy určitěji temné obrysy pusté divoké krajiny.</p>
			<p class="MLP_text ParaOverride-1">Zanedlouho rozeznal jsem obraz zcela jasně.</p>
			<p class="MLP_text ParaOverride-1">Spatřil jsem holou, kamenitou pláň, končící hustým jedlovým lesem, nad nímž v&nbsp;dáli vystupovaly k&nbsp;mračné obloze temné obrysy vysokého pohoří.</p>
			<p class="MLP_text ParaOverride-1">Nad krajinou rozloženo bylo nevlídné dusné šero jako před bouří a&nbsp;jenom časem kmitnul zásvit slunce hustými mraky a&nbsp;krajina zaleskla se na okamžik v&nbsp;zlatém jasu…</p>
			<p class="MLP_text ParaOverride-1">Po chvíli rozeznal jsem i&nbsp;předměty menší. Těsně u&nbsp;lesa u&nbsp;jakéhosi doupěte spatřil jsem skupení osob: mladičkou ženu s&nbsp;třemi dětmi… Dvě z&nbsp;dítek těch tulí se bázlivě k&nbsp;matce; třetí, nemluvně, jež matka drží v&nbsp;náručí, dívá se s&nbsp;blahým úsměvem v&nbsp;nevinné tvářince matce do očí…</p>
			<p class="MLP_text ParaOverride-1">Bledá tvář matčina však jeví postrach a&nbsp;zděšení nevýslovné.</p>
			<p class="MLP_text ParaOverride-1">Zrak její jest upřen v&nbsp;temné houští lesa, nahé tělo kyprých forem chvěje se, a&nbsp;mezitím co levou rukou tiskne nahé nemluvně k&nbsp;prsům, sahá pravou rukou po druhých dvou nahých dítkách, jež se k&nbsp;ní bázlivě tulí, jako by je chtěla chrániti… </p>
			<p class="MLP_text ParaOverride-1">Vtom vyrazil opodál z&nbsp;lesa mladý štíhlý muž, nesoucí na plecích ulovenou laňku.</p>
			<p class="MLP_text ParaOverride-1">Tvář jeho nejeví bázeň, ale nepokoj…</p>
			<p class="MLP_text ParaOverride-1">Za ním vyřítil se muž druhý, postavy atletické. Z&nbsp;přiblblé tváře jeho sálá zvířecká vzteklost…</p>
			<p class="MLP_text ParaOverride-1">Oba jsou nazí…</p>
			<p class="MLP_text ParaOverride-1">První, odhodiv laňku, staví se druhému, jenž s&nbsp;kyjem ve svalovité pravici žene se za prchajícím, odhodlaně na odpor…</p>
			<p class="MLP_text ParaOverride-1">Nastává zápas… Žena dívá se v&nbsp;smrtelné úzkosti z&nbsp;dáli na bojující… Je to krutý, zuřivý boj na život a&nbsp;na smrt… Trvá však jen několik okamžiků…</p>
			<p class="MLP_text ParaOverride-1">První muž klesá k&nbsp;zemi&nbsp;– atlet mu byl rozrazil lebku…</p>
			<p class="MLP_text ParaOverride-1">V&nbsp;tváři ženy, kteráž se byla na děsný zápas s&nbsp;úzkostí dívala, jeví se zoufalost… Tulíc nemluvně pevněji k&nbsp;ňadrům, bouřlivě se vlnícím, prchá… obě dítky ji následují… až zmizí v&nbsp;temnu lesa…</p>
			<p class="MLP_text ParaOverride-1">Beze slova dívám se na obraz, jak se počiná haliti v&nbsp;mlhu.</p>
			<p class="MLP_text ParaOverride-1">Vidím ještě, kterak atlet ukořistěnou a&nbsp;smrtí člověka zakoupenou laňku vleče do lesa… Po chvíli hustá a&nbsp;čirá tma zahalila děsný výjev úplně…</p>
			<p class="MLP_text ParaOverride-1">Zmocnila se mne úzkost.</p>
			<p class="MLP_text ParaOverride-1">Cítil jsem, že krev prudce proudí žilami, že žene se mi k&nbsp;mozku a&nbsp;že pojímá mne závrať.</p>
			<p class="MLP_text ParaOverride-1">Chtěl jsem přítele osloviti, ale slovo mi uvázlo v&nbsp;hrdle. Přítel mne předešel.</p>
			<p class="MLP_text ParaOverride-1">„Spatřil jsi právě první zápas prvních lidí… Jsme u&nbsp;cíle exkurze… A&nbsp;od počátku až po konec neviděls než neustálý boj, vzájemné potírání a&nbsp;hubení tvorů nejdokonalejších…</p>
			<p class="MLP_text ParaOverride-1">Boj ten trvá od počátku světa…</p>
			<p class="MLP_text ParaOverride-1">A&nbsp;v&nbsp;průběhu několika tisíců let snažilo se lidstvo stanoviti hlavní zásadu života, namlouvalo si, že řídí se svět zásadou lásky a&nbsp;lidskosti… A&nbsp;po tisíciletích konečně poznává, že se mýlilo, že se klamalo…</p>
			<p class="MLP_text ParaOverride-1">Po tisíciletích poznává nemilosrdného děsného toho boha, jenž zasvětil záhubě vše, co byl stvořil slabším, malomocnějším; po tisíciletích poznává, že život není než věčný boj o&nbsp;pouhou existenci…</p>
			<p class="MLP_text ParaOverride-1">A&nbsp;jak se zachovalo lidstvo k&nbsp;strašnému bohu tomu…?</p>
			<p class="MLP_text ParaOverride-1">Jedni se pachtili po moci a&nbsp;slávě, jiní prahli lakotně po bohatství a&nbsp;opět jiní hýčkali své psychičky v&nbsp;sladkých loktech sentimentálnosti&nbsp;– kdežto chladný rozum newtonský, jenž by prohlédl nicotu a&nbsp;zvrácenost lidského snažení, budil ve všech hrůzu a&nbsp;zděšení…</p>
			<p class="MLP_text ParaOverride-1">Děsili se chladných a&nbsp;přece tak upřímných čísel, kterýmiž měřil vesmír, hrozili se neúprosných důsledností ledového a&nbsp;přece nezvratného rozpočtu jeho&nbsp;– a&nbsp;hle! Nyní stojí lidstvo před trůnem boha darwinovského hrozného, nemilosrdného boha síly a&nbsp;moci…</p>
			<p class="MLP_text ParaOverride-1">Od let bojují proti bohu tomu jistí živlové, ale účelem malomocného boje toho jest, aby na trůn boha síly a&nbsp;moci mohl poznovu zasednouti svržený mračný bůh náboženského fanatismu…</p>
			<p class="MLP_text ParaOverride-1">Avšak boj proti bohu darwinovskému jest nerovný. Z&nbsp;trůnu ho nesrazíte, i&nbsp;kdyby celý svět obrovský boj ten podnikl… Trůn boha toho možno jen podrýti&nbsp;– zásadami humanity…“</p>
			<p class="MLP_text ParaOverride-1">Přítel umlkl.</p>
			<p class="MLP_text ParaOverride-1">Slova jeho zněla hřímavě, jako když přísný, spravedlivý soudce hněvivě kárá…</p>
			<p class="MLP_text ParaOverride-1">Tvář jeho však jsem nemohl rozeznati; nalézaliť jsme se v&nbsp;čiré, neproniknutelné tmě. Mlčel jsem…</p>
			<p class="MLP_text ParaOverride-1">Však náhle přítel poznovu se ozval.</p>
			<p class="MLP_text ParaOverride-1">„Co to? Přístroj náš se kolísá… Pozbyli jsme patrně rovnováhy… Klesáme…!“</p>
			<p class="MLP_text ParaOverride-1">Hlas přítelův zněl úzkostlivě, až mi srdce ledovatělo. Nepokoj můj mžikem změnil se v&nbsp;úzkost nevýslovnou…</p>
			<p class="MLP_text ParaOverride-1">„Pusť se přístroje!“ vzkřikl přítel. „Jeden z&nbsp;nás musí se obětovat…! Jinak zahyneme oba…!“</p>
			<p class="MLP_text ParaOverride-1">Neodpověděl jsem; nemohl jsem odpovědít. Cítil jsem jen, že mne smyslové opouštějí.</p>
			<p class="MLP_text ParaOverride-1">„Pusť se! Jinak tě srazím!“ zaznělo poznovu z&nbsp;úst přítelových.</p>
			<p class="MLP_text ParaOverride-1">„Jmenuj mi aspoň svůj motor!“ vyrazil jsem ze sebe.</p>
			<p class="MLP_text ParaOverride-1">Vtom jsem cítil, jak se přístroj překotil… Letěli jsme střemhlav dolů…</p>
			<p class="MLP_text ParaOverride-1">Pustil jsem se…</p>
			<p class="MLP_text ParaOverride-1">Zdálo se mi, že slyším divoký smích přítelův a&nbsp;slova:</p>
			<p class="MLP_text ParaOverride-1">„Sbohem na věky…! Motor můj jest všemu světu znám… Jeť to věčně oživující, věčně tvořící&nbsp;– obraznost…“</p>
			<p class="MLP_text ParaOverride-1">Hlas přítelův zněl temně; poslední slova sotva jsem doslechl… Pozbyl jsem smyslů úplně.</p>
			<p class="MLP_hvezdicky ParaOverride-1">*&nbsp;*&nbsp;*</p>
			<p class="MLP_text_bez1radku ParaOverride-1">Kdo usnul někdy na podzim při otevřeném okně a&nbsp;náhle procitnul, ví, jak zvláštní mrazivý pocit procitnutí takové provází…</p>
			<p class="MLP_text ParaOverride-1">Podobný mráz projel mi tělem, když probíraje se z&nbsp;mrákotného sna zpozoroval jsem, že žlutavý přísvit ranní vniká polootevřeným oknem do mé osamělé mansardy…</p>
			<p class="MLP_text ParaOverride-1">Udiveně rozhlédl jsem se kolem a&nbsp;první má myšlenka přiostřila se mimovolně v&nbsp;otázku:</p>
			<p class="MLP_text ParaOverride-1">„Byla to skutečnost, přelud nebo sen?“</p>
			<p class="MLP_text ParaOverride-1">Smyslové moji však byli tak otupělí, že jsem si nemohl otázku zodpovědít.</p>
			<p class="MLP_text ParaOverride-1">Pamatuju se jen, že mi ihned napadlo, že doktor Sperlich, jenž byl v&nbsp;sále letohrádku knížat Kinských přítelovu smrt konstatoval, jest už od několika roků mrtev a&nbsp;že v&nbsp;zámku samém nikdy nebylo a&nbsp;není žádných takových chodeb, jakýmiž jsem právě byl bloudil…</p>
			<p class="MLP_text ParaOverride-1">Pamatuju se též, že seděl jsem právě u&nbsp;svého stolku, na němž ležela otevřená astronomická kniha, v&nbsp;kteréž jsem byl patrně před usnutím četl…</p>
			<p class="MLP_text ParaOverride-1">Na více se nepamatuju. Mrákoty obestřely duši mou poznovu…</p>
			<p class="MLP_text ParaOverride-1">Procitl jsem teprve po nějakém čase…</p>
			<p class="MLP_text ParaOverride-1">Ležel jsem na loži a&nbsp;vedle lože klečela stařičká má matička… Otevřev oči, zahleděl jsem se v&nbsp;upřímnou, vráskovitou její tvář a&nbsp;pocit nevýslovného blaha rozechvěl mou duši…</p>
			<p class="MLP_text ParaOverride-1">„Ach dítě, drahé dítě, co se to s&nbsp;tebou dělo?“ zaslechl jsem matčin hlas. „Přiběhli pro mne, žes bez sebe&nbsp;– a&nbsp;třetí den už…“</p>
			<p class="MLP_text ParaOverride-1">„Třetí den?“ byla první moje otázka.</p>
			<p class="MLP_text ParaOverride-1">„Třetí,“ opakovala matička. „Lékař tu byl každý den několikráte a&nbsp;radil jen ticho a&nbsp;poklid… Mluvil cosi o&nbsp;známkách&nbsp;– šílenosti…“</p>
			<p class="MLP_text ParaOverride-1">Chmurnou duší mou šlehnul zásvit jasné myšlenky. Zachvěl jsem se…</p>
			<p class="MLP_text ParaOverride-1">„A&nbsp;musíš prý na čas zanechati studií…“</p>
			<p class="MLP_text ParaOverride-1">Matička povstala, a&nbsp;nahnuvši se ke mně, políbila mne lehce na čelo – – –</p>
			<p class="MLP_hvezdicky ParaOverride-1">*&nbsp;*&nbsp;*</p>
			<p class="MLP_text_bez1radku ParaOverride-1">Stalo se po radě lékařově…</p>
			<p class="MLP_text">Zanechal jsem na čas studií; ale myšlenky, jež mne byly v&nbsp;oné době pronásledovaly, vracejí se i&nbsp;po letech…</p>
			<hr class="HorizontalRule-1"/>
			<div class="_idFootnotes">
				<div id="footnote-003" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/romaneta_009.xhtml#footnote-003-backlink">3</a>  Hloupý, drzý, urážlivý výrok. <span class="MLP_znak_kurziva_9b CharOverride-2">Pozn. red.</span></p>
				</div>
				<div id="footnote-002" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/romaneta_009.xhtml#footnote-002-backlink">4</a>  Přesvědčivě, nápadně, zřejmě. <span class="MLP_znak_kurziva_9b CharOverride-2">Pozn. red.</span></p>
				</div>
			</div>
		</div>
</body>
</html>