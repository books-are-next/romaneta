<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>romaneta-2</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="romaneta-2" xml:lang="cs-CZ" xmlns:xml="http://www.w3.org/XML/1998/namespace">
<div class="Z-kladn--textový-r-meček">
<p class="MLP_text_bez1radku"><br/></p>
<p class="MLP_text_bez1radku"><br/></p>
<p class="MLP_text_bez1radku"><br/></p>
			<p class="MLP_text_bez1radku ParaOverride-1">Nevím sice, co bych odpověděl, kdyby mě dnes někdo vyzval, abych mu nakreslil a&nbsp;vymaloval růžové poupě. Ale tolik vím najisto, že bych nyní již ani pouhou konturu nedovedl, ačkoli jsem byl ještě před několika lety pokládán od mnohých, zejména od svých učitelů kreslení, za „nepopiratelný talent“.</p>
			<p class="MLP_text ParaOverride-1">Tenkráte naléháno na mne, abych se oddal malířství, a&nbsp;sice výlučně květinářství, ba jeden z&nbsp;učitelů mých dodával mi odvahy slovy: „Mineš se cílem života, zvolíš-li jinou dráhu!“</p>
			<p class="MLP_text ParaOverride-1">Minouti se cílem života! Jak hluboký to zdroj klamů, bludů a&nbsp;utrpení! A&nbsp;přece jak nesčíslný počet lidí přechází přes něj hravě a&nbsp;s&nbsp;úsměvem, aniž by zkoumal záhadný a&nbsp;osudný význam těchto několika slov!</p>
			<p class="MLP_text ParaOverride-1">Náležím k&nbsp;tisícům těchto lidí…</p>
			<p class="MLP_text ParaOverride-1">Nedbal jsem napomenutí učitelova, ba ze vzdoru, že mne chtěl někdo k&nbsp;něčemu nutit, oddal jsem se s&nbsp;horlivostí studiu věd reálních, aniž bych byl hrubě dbal, že zbyla mi neodolatelná příchylnost k&nbsp;malířství vůbec.</p>
			<p class="MLP_text ParaOverride-1">Téměř nevědomky počal jsem vedle svých studií znenáhla konati studia estetická, zejména studia o&nbsp;české malbě.</p>
			<p class="MLP_text ParaOverride-1">Nemaje příležitost k&nbsp;cestování, nedospěl jsem ovšem v&nbsp;studiích těch z&nbsp;příčin nasnadě ležících příliš daleko, neboť veškeré mé vědomosti bylo možno zredukovati na povrchní známost některých víceméně zdařilých rytin dle obrazů slavných mistrů, pak na známost pražské obrazárny a&nbsp;některých vzorných maleb v&nbsp;pražských chrámech.</p>
			<p class="MLP_text ParaOverride-1">Jaký tudíž div, že nebylo mi nepříjemno, když mne navštívil přítel a&nbsp;příbuzný, malíř krajinář zvučného jména, kterýž byl z&nbsp;Vídně výhradně jen za tím účelem zavítal do Prahy, by se zde z&nbsp;vlastního názoru seznámil s&nbsp;nejlepšími pracemi českých malířů?</p>
			<p class="MLP_text ParaOverride-1">Nabídnul jsem se příteli za průvodce a&nbsp;již druhého dne časně zrána vydali jsme se na cestu.</p>
			<p class="MLP_text ParaOverride-1">Najmuvše si povoz, sjezdili jsme Prahu a&nbsp;navštívili tak skoro všechny chrámy a&nbsp;kostelíčky, o&nbsp;nichž jsem věděl, že nalézá se v&nbsp;nich nějaká důležitá malba, starobylostí nebo výtečností pozornost zasluhující.</p>
			<p class="MLP_text ParaOverride-1">Projezdili jsme tři dny.</p>
			<p class="MLP_text ParaOverride-1">Zahájivše uměleckou exkurzi v&nbsp;kostelíku na Vyšehradě, prohlédli jsme kostel po kostelu.</p>
			<p class="MLP_text ParaOverride-1">Byli jsme s&nbsp;výsledkem celkem nejen spokojeni, nýbrž i&nbsp;překvapeni.</p>
			<p class="MLP_text ParaOverride-1">Největším počtem obrazů v&nbsp;chrámech pražských jest zastoupen proslavený náš Karel Škréta; není takměř ani chrámu, v&nbsp;němž by nebylo buď několik, neb aspoň jeden z&nbsp;jeho obrazů.</p>
			<p class="MLP_text ParaOverride-1">Kromě prací Škrétových spatřili jsme některé obrazy od Brandla a&nbsp;Rainera, pak dva obrazy od nejslavnějšího malíře nizozemského Petra Pavla Rubense, dále některé malby od Cimbrechta, Cossarta, Trevisaniho, Wilmanna, Noseckého, Biesa, Haeringa, Lišky, Hessa a&nbsp;některých jiných.</p>
			<p class="MLP_text ParaOverride-1">Odpůldne třetího dne odebrali jsme se do nejbohatšího, nejnádhernějšího a&nbsp;nejimpozantnější ho chrámu pražského u&nbsp;svatého Mikuláše na Malé Straně.</p>
			<p class="MLP_text ParaOverride-1">Z&nbsp;obrazů poutaly pozornost naši nejvíce svatý Michal od neapolského malíře Solimeny, svatá Barbora od Ludvíka Kohla, Spasitel na kříži od Škréty a&nbsp;vedle fresek v&nbsp;úplně kulaté kopuli a&nbsp;třech apsidách od Frant. X. Balka nejvýtečnější dílo tohoto umělce, nalézající se po pravé straně na jednom z&nbsp;pobočných oltářů: umírající svatý Xaverius.</p>
			<p class="MLP_text ParaOverride-1">V&nbsp;chrámě svatomikulášském, v&nbsp;němž jsme skončili svou uměleckou pouť, zdrželi jsme se delší čas.</p>
			<p class="MLP_text ParaOverride-1">Poměrně nejdéle stáli jsme před Balkovým svatým Xaveriem.</p>
			<p class="MLP_text ParaOverride-1">Bylo odpoledne a&nbsp;sluneční paprsky vnikajíce do chrámu od jihozápadu byly příčinou, že k&nbsp;západu obrácený obraz nalézal se v&nbsp;nejlepším světle.</p>
			<p class="MLP_text ParaOverride-1">Dlouho díval se přítel pátravým zrakem na obraz, já stál mlčky podle přítele; posléze tento, jako by se nemohl jaksi upamatovati, otázal se:</p>
			<p class="MLP_text ParaOverride-1">„Byl Balko Čech?“</p>
			<p class="MLP_text ParaOverride-1">„Nebyl,“ dím. „Narodil se ve Vratislavi. V&nbsp;Praze strávil toliko poslední dobu svého života a&nbsp;zde také zemřel. Otec jeho byl taktéž malířem. Balko vzdělal se dle školy italské. Později přiměl vlastního svého syna, by se oddal malířství i&nbsp;on, a&nbsp;sám jej vyučoval; ale práce synovy nad malby otcovy nevynikly.“</p>
			<p class="MLP_text ParaOverride-1">„Již vím, již vím,“ podotknul přítel, jako by si byl teprve životopisnými daty připamatoval stanovisko, jež Balko v&nbsp;umění zaujímá.</p>
			<p class="MLP_text ParaOverride-1">„Ale cosi mne na tomto obraze přece mýlí,“ pokračoval po malé chvíli, nespouštěje z&nbsp;obrazu očí. „Pozoruju sice zřejmě nepatrné stopy italské školy; ale původnost koncepce a&nbsp;provedení vůbec nelze popříti a&nbsp;nepatrné reminiscence v&nbsp;části technické nepadají zde takměř ani na váhu. Čím déle však se na obraz dívám, tím více se mi zdá, že pozoruju na něm cosi ztuhlého v&nbsp;kontuře, co pozoroval jsem na obrazích malířů německých. Ba zdá se mi, jako by nebyla zde tato ztuhlost a&nbsp;dřevěnost nahodilá, nýbrž zúmyslná…“</p>
			<p class="MLP_text ParaOverride-1">Zbystřil jsem sice svou pozornost při dívání se na obraz; ale nezkušené oko mé nevypátralo pranic zvláště nápadného.</p>
			<p class="MLP_text ParaOverride-1">Pronesl jsem tedy své vlastní mínění v&nbsp;tomto smyslu; leč přítel, jehož oko bylo daleko zkušenější a&nbsp;bystřejší mého, setrval i&nbsp;poté na svém tvrzení.</p>
			<p class="MLP_text ParaOverride-1">Tím skončili jsme svou uměleckou pouť a&nbsp;opustivše chrám jeli jsme k&nbsp;domovu.</p>
			<p class="MLP_text ParaOverride-1">Na cestě přítel podotknul:</p>
			<p class="MLP_text ParaOverride-1">„Ani jsem se nenadál, že je v&nbsp;pražských chrámech tolik bohatství; žel jen, že skoro všechny tyto poklady umění malířského jsou víceméně zanedbány, že větší část obrazů nalézá se v&nbsp;nejšpatnějším světle a&nbsp;že jsou po tolika kostelích roztroušeny. Nebylo by možno veškeré, neb aspoň nejvýtečnější obrazy umístit v&nbsp;jednom nebo ve dvou z&nbsp;největších chrámů a&nbsp;obrátiti tak na české umění malířské všeobecnou pozornost?“</p>
			<p class="MLP_text ParaOverride-1">„Pochybuju, že by to bylo možno,“ odvětil jsem s&nbsp;jistotou. „Za prvé neznám nikoho, jenž by se myšlénky té ujal a&nbsp;měl také dost prostředků i&nbsp;energie k&nbsp;jejímu provedení. Za druhé vzbudila by my­šlénka ta velmi tuhý odpor, neboť tolik je jisto, že by ani jediný z&nbsp;chrámů pražských nevzdal se bez protestu vzácné památky umělecké na okrasu nebo na prospěch některého jiného chrámu.“</p>
			<p class="MLP_text ParaOverride-1">„Něco však se přece musí stát, nemá-li české umění malířské starší doby zůstati&nbsp;nadále tak nevšímáno, jako až dosud,“ namítnul přítel. „Vezmi kterýkoli umělecký lexikon německý, francouzský neb anglický, vezmi kteroukoli knihu o&nbsp;historii malířství v&nbsp;některém cizím jazyku, vezmi kterýkoli cizojazyčný seznam a&nbsp;shledáš, že o&nbsp;českých malířích vůbec, ba ani o&nbsp;Škrétovi a&nbsp;Brandlovi není tam buď ani zmínky, anebo pranepatrná poznámka, nic neznamenající.</p>
			<p class="MLP_text ParaOverride-1">Zdá se, ba jest jisto, že je v&nbsp;tomto nevšímání sobě českého umění systém. Němečtí naši sousedé, žijící od pravěku v&nbsp;nepřátelství s&nbsp;národem českým, tupili vše, co bylo českého, a&nbsp;co nemohli přímo tupiti, aspoň systematicky ignorovali; národové francouzský, anglický a&nbsp;jiní jsou pak příliš vzdáleni, by si byli dříve malé zemičky české všímali, a&nbsp;vážili tudíž vědomosti své o&nbsp;ní ze spisů nejbližších našich sousedů, Němců.</p>
			<p class="MLP_text ParaOverride-1">Pravda sice, že nelze mluviti v&nbsp;přísném slova smyslu o&nbsp;jakési zvláštní české škole malířské, avšak malířství české může se honositi dosti četnými, v&nbsp;mnohém ohledu i&nbsp;originálními pracemi, že nezůstalo by zajisté bez blahodárného vlivu, kdyby aspoň nejvýtečnější malby české přišly u&nbsp;všeobecnější známost jak umělců, tak laiků. A&nbsp;proto, jak jsem již připomenul, něco se státi musí.“</p>
			<p class="MLP_text ParaOverride-1">„Pravda, že by bylo záhodno, aby se něco stalo,“ odvětil jsem, jsa slovy přítelovými přesvědčen. „Jde toliko o&nbsp;způsob, jakým by to bylo lze nejsnáze provésti.“</p>
			<p class="MLP_text ParaOverride-1">„Něco bychom mohli zatím učinit již my,“ děl přítel. „Vydejme sbírku nejvýtečnějších českých obrazů v&nbsp;barvotisku!“</p>
			<p class="MLP_text ParaOverride-1">„Souhlasím; ale kdo převezme tak velký náklad na věc, o&nbsp;které se naprosto nedá říci, vyplatí-li se?“</p>
			<p class="MLP_text ParaOverride-1">„Toť moje starost,“ pravil soudruh. „Sdělím návrh četným svým přátelům, a&nbsp;budou-li s&nbsp;ním souhlasiti, je podniknutí zabezpečeno. Každý z&nbsp;nich vzal by si jeden nebo dva obrazy na starost a&nbsp;při příležitostí by zhotovil zdařilé kopie; později postarali bychom se také subskripcí o&nbsp;potřebný kapitál k&nbsp;vydání první sbírky, která by dle okolností mohla obsahovati třeba jen dvě nebo tři kopie. Text, jenž by se musil přidati v&nbsp;jazyce českém, ruském, vlašském, francouzském a&nbsp;anglickém, musil bys obstarat sám a&nbsp;prosím také, abys v&nbsp;tom směru konal další studia a&nbsp;snažil se i&nbsp;mezi svými přáteli získat příznivců pro tuto myšlénku.“</p>
			<p class="MLP_text ParaOverride-1">S&nbsp;návrhem byl jsem sice spokojen, ale uznal jsem přece za dobré podotknouti, že asi sotva budu moci spoluúčinkovati při věci, ke které je potřebí dlouholetých přípravných studií.</p>
			<p class="MLP_text ParaOverride-1">„Neboj se, že bude tvých služeb již letos potřebí,“ odtušil přítel. „Jsem jist, že při nejlepší vůli a&nbsp;energii mohlo by se teprve za několik roků začít vydávati, a&nbsp;žádám tě tedy jen, abys v&nbsp;tom směru konal další studia, jež i&nbsp;v&nbsp;případě nezdaření se našeho plánu zajisté ti nebudou na škodu.“</p>
			<p class="MLP_text ParaOverride-1">Nemoha již z&nbsp;pouhé slušnosti odporovati, slíbil jsem, že učiním, jak si přítel přeje. A&nbsp;upřímně řečeno, po dlouhou dobu byl jsem myšlénkou tou tak zaujat, že téměř na nic jiného jsem nemyslil.</p>
			<p class="MLP_text ParaOverride-1">Ještě téhož dne večer rozloučil jsem se s&nbsp;přítelem, jenž jel nazpět do Vídně. Na cestě zastavil se jen na krátkou dobu v&nbsp;Kutné Hoře, aby si tam prohlédl některé malby Brandlovy, zejména téhož Krista na kříži v&nbsp;nedalekém chrámě sedleckém.&nbsp;–</p>
			<p class="MLP_text ParaOverride-1">Od té doby uplynulo několik roků, aniž bych byl přítele svého již spatřil. Dopisovali jsme si sice, leč zřídka a&nbsp;vždy jen několik slov, takže jeden o&nbsp;druhém téměř pranic jsme nevěděli.</p>
			<p class="MLP_text ParaOverride-1">O&nbsp;společném plánu v&nbsp;listech svých nikdy jsme se nezmínili. Nemoha se ve věci té uchopiti iniciativy, čekal jsem na vyzvání přítelovo, ale tento o&nbsp;plánu mlčel.</p>
			<p class="MLP_text ParaOverride-1">Možná že svěřiv se tím svým přátelům, nenalezl u&nbsp;nich podpory…</p>
			<p class="MLP_text ParaOverride-1">Mimoto staly se i&nbsp;v&nbsp;soukromém životě našem dosti podstatné změny.</p>
			<p class="MLP_text ParaOverride-1">Přítel stav se učitelem kreslení korunního prince Rudolfa a&nbsp;arcivévodkyně Gisely, a&nbsp;chtěje vedle toho ještě i&nbsp;tvůrčímu duchu svému zadost učiniti, byl pracemi příliš zahrnut, já pak, stav se z&nbsp;bezstarostného studentiska člověkem odkázaným na sama sebe, musil jsem se vzdáti zatím všech dalších estetických studií a&nbsp;poohlédnouti se po zaměstnání praktickém.</p>
			<p class="MLP_text ParaOverride-1">Městská rada rodného mého města nechtěla mě za diurnistu, okresní jedno zastupitelstvo nechtělo mě za svého sluhu, a&nbsp;tak stal jsem se nejdříve diletujícím spisovatelem a&nbsp;později žurnalistou, čímž plán v&nbsp;příčině vydání nejkrasších obrazů českých malířů v&nbsp;barvotiscích, když snad právě ne navždy, aspoň na dlouhá léta odročen.</p>
			<p class="MLP_text_bez1radku_-12-0- ParaOverride-1">Mnohá myšlénka zapustí často kořeny své tak hluboko, že člověku přes všechno vzpírání se i&nbsp;po letech ještě se vrací, jako by chtěla upomenout, že rozechvěvši kdysi mozkové nervy, byla uznána za schopnu života, a&nbsp;přece nebyla zrealizována.</p>
			<p class="MLP_text ParaOverride-1">Podobně dělo se i&nbsp;mně.</p>
			<p class="MLP_text ParaOverride-1">Ještě po letech, když jsem už byl pozbyl veškeré naděje na její uskutečnění, vracela se myšlénka o&nbsp;vydání nejvýtečnějších maleb českých v&nbsp;barvotiscích s&nbsp;takovou houževnatostí a&nbsp;neústupností, že mnohdy i&nbsp;proti mé vůli vehnala mne do některého chrámu nebo knihovny, abych se připravoval k&nbsp;úloze, kterou jsem měl při uskutečnění myšlénky té převzíti.</p>
			<p class="MLP_text ParaOverride-1">A&nbsp;tak se stalo, že kdysi za krásného letního odpoledne vstoupil jsem do malostranského chrámu u&nbsp;svatého Mikuláše a&nbsp;zastavil se před Balkovým obrazem umírajícího svatého Xaveria.</p>
			<p class="MLP_text ParaOverride-1">Bylo právě „požehnání“, ale chrám byl skoro prázdný.</p>
			<p class="MLP_text ParaOverride-1">Nevšímal jsem si kněze u&nbsp;oltáře, ani lidí v&nbsp;chrámě, poněvadž v&nbsp;známém mi kostele kromě obrazu svatého Xaveria, před kterým jsem právě stál, v&nbsp;okamžení tom pranic mne nezajímalo.</p>
			<p class="MLP_text ParaOverride-1">Bylo to asi v&nbsp;tutéž dobu, jako když jsem byl obraz ten poprvé spatřil ve společnosti přítelově. Nalézal se opět v&nbsp;nejlepším světle; sluneční paprsky vnikající oknem nad oltář odrážely se od protější stěny a&nbsp;padaly pak zase na oltářní obraz tak, že nemohl jsem si přáti lepšího osvětlení vzácné této malby.</p>
			<p class="MLP_text ParaOverride-1">Čím déle jsem se na obraz díval, tím více poutal moji pozornost. Znal jsem sice krasší malby v&nbsp;pražských chrámech, leč právě tento obraz působil tenkráte na moji obrazotvornost neodolatelným jakýmsi kouzlem.</p>
			<p class="MLP_text ParaOverride-1">A&nbsp;přece není nic prostšího tohoto obrazu!</p>
			<p class="MLP_text ParaOverride-1">Umírající člověk!</p>
			<p class="MLP_text ParaOverride-1">Kolik miliónů lidí již umíralo a&nbsp;zemřelo zajímavěji, poetičtěji než tento muž, jejž zovou svatým Xaveriem!</p>
			<p class="MLP_text ParaOverride-1">Avšak dívajícímu se na obraz nenapadlo mi, čím muž ten byl a&nbsp;čím prospěl nebo uškodil pokroku lidstva; viděl jsem v&nbsp;něm pouze umírajícího člověka skálopevné víry, v&nbsp;kteréž byl nalezl svou spásu.</p>
			<p class="MLP_text ParaOverride-1">Obraz má vcelku ráz pošmurný, jako by byl malíř světlejších barev užil pouze ku zvýšení dojmu barev temných.</p>
			<p class="MLP_text ParaOverride-1">Na pustém břehu mořském umírá o&nbsp;samotě muž v&nbsp;černém řeholním oděvu. Pololeže odpočívá na improvisovaném loži, na hrubé rohožce, jsa zády opřen o&nbsp;skalisko, nad nímž je z&nbsp;hrubých kamenů, prken a&nbsp;jižních travin narychlo sdělán jakýsi druh střechy, mající umírajícího chránit aspoň před nejprudšími úpaly plamenného slunce indického.</p>
			<p class="MLP_text ParaOverride-1">Černé řeholní roucho je na prsou poněkud rozhaleno; dolení část těla je pokryta hrubou houní, zpod které je vidět jen obnažené kostnaté nohy zsinalé barvy. V&nbsp;levici drží umírající dřevěný kříž s&nbsp;Kristem, pravice pak v&nbsp;lokti ohnutá visí bez vlády z&nbsp;lože.</p>
			<p class="MLP_text ParaOverride-1">Hlava jevící druhdy energii a&nbsp;sílu, nyní pak již jen rezignaci a&nbsp;úplné oddání se v&nbsp;neodvratný osud, je poněkud nazad nachýlena; zsinalý, krátkým vousem zarostlý obličej, jehož mocně vyvinuté lícní kosti, hluboko zapadlé oči a&nbsp;vůbec všechny tahy jeví muže druhdy neobyčejně prudkého, vášnivého, ba fanatického, obrácen je k&nbsp;nebesům směrem k&nbsp;moři, jako by se zrak umírajícího stápěl v&nbsp;lesku slunce, jehož žlutavá záplava v&nbsp;pozadí obrazu nasvědčuje, že slunce buď teprve vyjde, anebo že bylo právě zapadlo…</p>
			<p class="MLP_text ParaOverride-1">Toť prostý obraz, pokud se naň ještě po letech pamatuju.</p>
			<p class="MLP_text ParaOverride-1">Výraz zsinalého obličeje, obzvláště očí hluboko v&nbsp;důlkách zapadlých a&nbsp;do neurčitého prázdna upřených nelze mi popsati.</p>
			<p class="MLP_text ParaOverride-1">V&nbsp;okamžicích, když jsem se díval na obraz, neviděl jsem v&nbsp;obličeji umírajícího výraz mnišského fanatismu, zřeknuvšího se veškerých světských rozkoší a&nbsp;pracovavšího jen za klamnou vidinu, nýbrž nejvyšší bolest, zmírněnou toliko pevnou nadějí v&nbsp;spasení, přesvědčující pevnost víry a&nbsp;vtělenou důvěru v&nbsp;myšlénku, kteráž, byť o&nbsp;ní i&nbsp;tisícové pochybovali, přece může býti člověku, zůstane-li jí věren, kotvou a&nbsp;konečně snad i&nbsp;spásou.</p>
			<p class="MLP_text ParaOverride-1">Chtěje se pohodlněji dívati na obraz, otevřel jsem zpovědnici naproti oltáři se nalézající a&nbsp;usednul do ní.</p>
			<p class="MLP_text ParaOverride-1">V&nbsp;chrámě, jak již připomenuto, nebylo téměř nikoho, a&nbsp;zdá se, že i&nbsp;kněz u&nbsp;oltáře dle toho se řídil: odbylť církevní obřady trochu dříve, než bývá v&nbsp;obyčeji.</p>
			<p class="MLP_text ParaOverride-1">Kněz odešel od oltáře, zbožní lidé, na větším díle penzistky a&nbsp;žebračky, vykonavše svou pobožnost, počali opouštět chrám.</p>
			<p class="MLP_text ParaOverride-1">Za chvíli přibatolil se ze sakristie kostelník se svazkem klíčů v&nbsp;ruce a&nbsp;řinče jimi po zvyku svých kolegů na znamení, že opozdivší se mají už svrchovaný čas, aby svou pobožnost skončili a&nbsp;chrám opustili, ubíral se loudavě od hlavního oltáře ku vchodu chrámovému.</p>
			<p class="MLP_text ParaOverride-1">Sedě ve zpovědnici viděl jsem vše, co dělo se asi v&nbsp;třetině lodi chrámové, aniž bych byl viděn, a&nbsp;již jsem chtěl také chrám opustit, když mimo nadání cosi zvláštního moji pozornost upoutalo.</p>
			<p class="MLP_text ParaOverride-1">K&nbsp;postrannímu oltáři, na němž se nalézá obraz svatého Xaveria, přistoupil volným krokem mladý bledý muž v&nbsp;černém elegantním oble­ku, a&nbsp;kleknuv na klekátko před oltářem, sklonil hlavu do obou dlaní.</p>
			<p class="MLP_text ParaOverride-1">Zatím byl kostelník došel až ku vchodu chrámu.</p>
			<p class="MLP_text ParaOverride-1">Zanedlouho slyšel jsem rachotit zámek.</p>
			<p class="MLP_text ParaOverride-1">Nebylo pochybnosti, že kostelník vyčkav, až poslední lidé opustili chrám, zavřel hlavní vchod.</p>
			<p class="MLP_text ParaOverride-1">Opět za několik okamžiků viděl jsem kostelníka jíti nazpět od vchodu chrámu k&nbsp;hlavnímu oltáři a&nbsp;do sakristie; slyšel jsem rachotit klíče a&nbsp;zamykat dvéře, načež nastalo v&nbsp;chrámě hrobové ticho, rušené jen přitlumeným lomozem z&nbsp;ulice.</p>
			<p class="MLP_text ParaOverride-1">Byl jsem tedy s&nbsp;neznámým, několik kroků přede mnou před oltářem klečícím mužem v&nbsp;prostranném chrámě o&nbsp;samotě.</p>
			<p class="MLP_text ParaOverride-1">Místo na obraz svatého Xaveria zadíval jsem se nyní na neznámého, jehož přítomnosti v&nbsp;chrámě nemohl jsem si nikterak vysvětlit.</p>
			<p class="MLP_text ParaOverride-1">Bylo mi jaksi nevolno, že neopustiv chrámu, dokud byl čas, dal jsem se s&nbsp;neznámým člověkem, jehož úmyslů jsem neznal, zavříti do kostela, v&nbsp;kterémž je tolik bohatství nahromaděno.</p>
			<p class="MLP_text ParaOverride-1">Jak snadno mohlo na mne padnouti&nbsp;nejhrubší podezření, kdybych byl v&nbsp;chrámě dopaden, neboť tolik je jisto, že by mi nebyl nikdo uvěřil, že opozdil jsem se v&nbsp;svatyni jsa zahloubán v&nbsp;myšlénky před obrazem svatého Xaveria jako zbožný křesťan, jenž na modlitbách zapomíná na vše, co se kolem něho děje.</p>
			<p class="MLP_text ParaOverride-1">Chtěl jsem tedy pospíšit za kostelníkem, jehož hlas bylo ještě ze sakristie slyšeti; v&nbsp;okamžiku však, když jsem vstal, vzpřímil se také přede mnou klečící neznámý muž a&nbsp;překazil tak můj úmysl.</p>
			<p class="MLP_text ParaOverride-1">Několikráte přešel zamyšlen před oltářem, a&nbsp;postaviv se pak proti oknu, zadíval se na oltářní obraz. Stál mezi mnou a&nbsp;obrazem, kterýž, jak se zdálo, poutal veškerou jeho pozornost.</p>
			<p class="MLP_text ParaOverride-1">Dlouho stál nepohnutě, a&nbsp;jelikož byl obličej jeho obrácen k&nbsp;obrazu, viděl jsem tvář jeho jen zčásti; avšak vždy, kdykoli jen poněkud se pohnul nebo zraků svých z&nbsp;obrazu odvrátil, zhledl jsem tvář jeho v&nbsp;profilu.</p>
			<p class="MLP_text ParaOverride-1">Pozornost, kterou věnoval obrazu, byla velmi nápadná; nedívalť se naň pouze s&nbsp;jistotou znalce, jenž byl obraz už nesčíslněkráte viděl, nýbrž tak zkoumavě, jako by chtěl vypátrati nejtajnější motiv malířův.</p>
			<p class="MLP_text ParaOverride-1">Vida neobyčejnou pozornost, kterou neznámý muž věnoval mistrovskému dílu Balkovu, umínil jsem si setrvati na svém místě.</p>
			<p class="MLP_text ParaOverride-1">Mladý muž počal po chvíli opět přecházeti před oltářem; čas od času přejel si rukou čelo, jako by chtěl trapnou jakousi myšlénku zaplašit, brzo svěsil hlavu, brzo ji zase vzpřímil.</p>
			<p class="MLP_text ParaOverride-1">Zpočátku přecházel před oltářem volným krokem, později však vždy prudčeji, až posléze náhle se zastaviv, pohlédl zběžně na obraz a&nbsp;prudce ke mně se obrátiv, svěsil hlavu k&nbsp;prsoum a&nbsp;zadíval se upřeně před sebe k&nbsp;zemi.</p>
			<p class="MLP_text ParaOverride-1">Viděl jsem mu nyní přímo do tváře, takže kdyby byl očí jen pozvedl, byl by mne musil zhlednouti.</p>
			<p class="MLP_text ParaOverride-1">Neznámý však stál dlouho nepohnutě.</p>
			<p class="MLP_text ParaOverride-1">Učinil jsem po jeho příkladu, toliko s&nbsp;tím rozdílem, že jsem z&nbsp;něho očí nespustil. Jenom jednou zalétl zrak můj na obraz umírajícího svatého Xaveria a&nbsp;ihned svezl se zase na neznámého, leč v&nbsp;okamžiku tom se mi zdálo, jako by mě byl zklamal zrak: tvář Xaveriova byla tatáž jako tvář přede mnou v&nbsp;myšlénkách pohříženého muže.</p>
			<p class="MLP_text ParaOverride-1">Totéž nízké čelo, tentýž nos, táž brada, tytéž rty, slovem celý výraz obličeje, jako by byl muž ten malíři obrazu sloužil za vzor.</p>
			<p class="MLP_text ParaOverride-1">Zkoumal jsem podobnost tu bedlivěji; čím déle však jsem se díval z&nbsp;obrazu na muže a&nbsp;z&nbsp;muže na obraz, tím nápadnější byla mi podobnost obou tváří. Spočívaloť v&nbsp;obou cosi nevýslovně trpkého, a&nbsp;přece zase cosi neodolatelně přesvědčujícího, že nelze nabýti klidu a&nbsp;dojíti spasení jinak kromě skálopevnou vírou, že myšlénka, kterou se zanášíme a&nbsp;která je nám vším, posléze přece stane se skutkem, byť byla i&nbsp;lživou a&nbsp;klamnou…</p>
			<p class="MLP_text ParaOverride-1">Nápadná tato podobnost svatého Xaveria s&nbsp;neznámým mužem učinila na mne v&nbsp;pustém chrámě zvláštní dojem.</p>
			<p class="MLP_text ParaOverride-1">Byloť mi již dříve jaksi nevolno; nyní počala nevolnost přecházeti v&nbsp;jakousi nevysvětlitelnou úzkost.</p>
			<p class="MLP_text ParaOverride-1">Přes úplnou střízlivost mé duše zdálo se mi, jako by obrovským prostranstvím chrámu míhaly se tajemné stíny, a&nbsp;přes to vše, že dobře jsem si přelud ten vykládal do chrámu vnikajícími paprsky slunce, křižujícími se s&nbsp;paprsky, vycházejícími z&nbsp;několika různobarevných věčných lamp, nebyl jsem přece s&nbsp;to, abych se ubránil neobyčejnému rozčilení, a&nbsp;není pochybnosti, že vzmáhající se úzkost má byla by znenáhla přešla v&nbsp;nejpodivnější druh bázně, kdyby neznámý muž nebyl náhodou opět výhradně moji pozornost upoutal.</p>
			<p class="MLP_text ParaOverride-1">Obrátilť se zase k&nbsp;oltáři, sáhnul do záňadří, vytáhl svitek papírů, rozložil je po oltáři a&nbsp;pátravě počal do nich nahlížeti.</p>
			<p class="MLP_text ParaOverride-1">Jednání neznámého bylo mi čím dále tím podivnější a&nbsp;jižjiž počínal jsem pochybovati o&nbsp;zdravých jeho smyslech, když znenadání muž ten jako jaguár jedním skokem vyskočil na oltář a&nbsp;vystoupil na malé dřevěné stupátko na něm.</p>
			<p class="MLP_text ParaOverride-1">Stoje těsně u&nbsp;oltářního obrazu, poněkud se nachýlil a&nbsp;jal se s&nbsp;největší pozorností pozorovati pravé rámě svatého Xaveria. Hned nato však sebou nápadným způsobem pohnul a&nbsp;v&nbsp;pravici jeho, která byla rychlostí blesku sáhla do postranní kapsy v&nbsp;kabátě, zalesklo se cosi jako dýka nebo břitký nůž.</p>
			<p class="MLP_text ParaOverride-1">Mimoděk projela mou hlavou myšlénka, že neznámý jsa na mysli pomaten, chce snad vzácný obraz rozříznout a&nbsp;zničit.</p>
			<p class="MLP_text ParaOverride-1">V&nbsp;mžiknutí oka vyrazil jsem dvířka u&nbsp;zpovědnice, a&nbsp;vzkřiknuv tak mocným hlasem, že výkřik v&nbsp;několikerém ohlasu odrazil se od klenby chrámové, vyskočil jsem ze svého úkrytu, a&nbsp;učiniv několik kroků kupředu, stanul jsem před dřevěným klekátkem, na kterém přednedávnem neznámý byl klečel.</p>
			<p class="MLP_text ParaOverride-1">Podivný muž na oltáři, zaslechnuv můj výkřik a&nbsp;šramot, prudce se obrátil. Přižloutlá jeho tvář zbrunátněla, oči rozjiskřily se hněvem, a&nbsp;v témž okamžiku, co stanul jsem před klekátkem, skočil neznámý z&nbsp;oltáře přímo přede mne na druhou stranu klekátka, a&nbsp;drže svůj ostrý nástroj v&nbsp;pravici, vztáhl druhou ruku po mém hrdle.</p>
			<p class="MLP_text ParaOverride-1">Pozoruje každé jeho hnutí, odrazil jsem pravou rukou jeho levici a&nbsp;uchopiv ho za hrdlo stiskl jsem.</p>
			<p class="MLP_text ParaOverride-1">Neznámý zaúpěl a&nbsp;zavrávoral.</p>
			<p class="MLP_text ParaOverride-1">Jelikož jsme stáli každý na jedné straně klekátka, převrhlo se zavrávoráním neznámého klekátko, na něž klekalo se od mé strany, ku straně neznámého a&nbsp;srazilo nás oba k&nbsp;zemi.</p>
			<p class="MLP_text ParaOverride-1">Mým odporem a&nbsp;nenadálým pádem na zem zdál se býti neznámý překvapen a&nbsp;dle všeho také smyslů zbaven; zůstalť aspoň na zemi ležet, nečině žádného pokusu k&nbsp;obraně, aniž k&nbsp;výboji.</p>
			<p class="MLP_text ParaOverride-1">Vida jej takto úplně ve své moci, poněkud jsem mu uvolnil, a&nbsp;odstraniv klekátko, jež bylo mezi nás padlo, dával jsem pozor, nebude-li snad neznámý chtít svůj útok obnoviti.</p>
			<p class="MLP_text ParaOverride-1">On však ležel jako polomrtvý, a&nbsp;já pohlédnuv nyní v&nbsp;jeho tvář, shledal jsem navzdor její brunátnosti nápadnou podobnost, ba téměř identičnost s&nbsp;tváří svatého Xaveria nad námi na oltáři.</p>
			<p class="MLP_text ParaOverride-1">Neznámý ani sebou nehýbaje, ležel několik minut na zemi se zamhouřenýma očima.</p>
			<p class="MLP_text ParaOverride-1">Poklekna k&nbsp;němu poohlédl jsem se kolem sebe.</p>
			<p class="MLP_text ParaOverride-1">Asi dva kroky opodál spatřil jsem ostrý nástroj, jenž byl neznámému z&nbsp;ruky vypadnul, a&nbsp;k&nbsp;nemalému svému podivení shledal jsem, že nebyla to ani dýka, ani nůž, nýbrž zcela obyčejné&nbsp;– kružítko.</p>
			<p class="MLP_text ParaOverride-1">Vtom otevřel neznámý oči a&nbsp;upřel na mne zrak svůj s&nbsp;nevýslovnou trpkostí a&nbsp;výčitkou.</p>
			<p class="MLP_text ParaOverride-1">Rychle sáhnul jsem po kružítku, a&nbsp;zmocniv se takto jediné zbraně neznámého, povstal jsem se země s&nbsp;otázkou:</p>
			<p class="MLP_text ParaOverride-1">„Probůh, co to?“</p>
			<p class="MLP_text ParaOverride-1">Na zemi ležící muž, nespouštěje ze mne oči, vztáhl ke mně pravici a&nbsp;zaúpěl:</p>
			<p class="MLP_text ParaOverride-1">„Nehněvejte se, chtěl-li jsem vám ublížit; ale pomozte mi, a&nbsp;vše vám vysvětlím.“</p>
			<p class="MLP_text ParaOverride-1">Slova ta pronesena s&nbsp;nejpřátelštější důvěrou.</p>
			<p class="MLP_text ParaOverride-1">Mimovolně podal jsem mu ruku a&nbsp;mladík s&nbsp;namáháním vstal.</p>
			<p class="MLP_text ParaOverride-1">Sotvaže cítil pevnou půdu pod nohama, přejel si rukou čelo, a&nbsp;jako by se byl na něco upamatoval, rychle a&nbsp;s&nbsp;patrným nepokojem se otázal:</p>
			<p class="MLP_text ParaOverride-1">„Kde jsou mé papíry?“</p>
			<p class="MLP_text ParaOverride-1">Pohlédnuv však současně na oltář, kde „papíry“ jeho ležely rozloženy, a&nbsp;spatřiv, že se jich nikdo nebyl dotknul, dodal:</p>
			<p class="MLP_text ParaOverride-1">„Odpusťte; nevím sice doposud, co se se mnou děje, ale měl jsem zpočátku za to, že mi chcete odciziti mé nejdražší…“</p>
			<p class="MLP_text ParaOverride-1">„Ty papíry snad na oltáři?“ usmál jsem se.</p>
			<p class="MLP_text ParaOverride-1">„Ne, ne&nbsp;– nemyslil jsem ani, že mi chcete něco odcizit; ale když jsem vás zaslechl znenadání divoce vzkřiknout, když ohlédnuv se spatřil jsem pod sebou před oltářem neznámého člověka s&nbsp;hrozivým pohledem, zavířilo mojí duší cosi, z&nbsp;čeho se nejen nyní, nýbrž snad nikdy nebudu moci zodpovědít ani před sebou, ani před kýmkoli jiným. Jsem ve vaší moci; naložte se mnou dle libosti!“</p>
			<p class="MLP_text ParaOverride-1">„Doposud praničeho nechápu,“ dím. „Dle všeho padá vina na mne, a&nbsp;na mně jest žádati vás za prominutí. Spatře vás vykročiti na oltář a&nbsp;vytáhnouti cosi noži nebo dýce podobného, domníval jsem se, že chcete v&nbsp;návalu šílenosti obraz zničit…“</p>
			<p class="MLP_text ParaOverride-1">Neznámý trpce se usmál, a&nbsp;zadívav se zkoumavě do mých očí, pravil:</p>
			<p class="MLP_text ParaOverride-1">„Možná že díte pravdu, že jsem šílen; avšak obraz ten nechtěl jsem zničit…“</p>
			<p class="MLP_text ParaOverride-1">„Co jste tedy, probůh, dělal na oltáři?“</p>
			<p class="MLP_text ParaOverride-1">„Měřil jsem některé důležité rozměry na obraze za příčinou revize své kresby.“</p>
			<p class="MLP_text ParaOverride-1">„Vy tedy obraz kreslíte?“ tážu se. „Ale k&nbsp;čemu měřit pomocí kružítka? Jste-li aspoň poněkud obratný kreslič, nepotřebujete žádné takové pomůcky, která bývá časem i&nbsp;na překážku.“</p>
			<p class="MLP_text ParaOverride-1">„Já však pomůcky té potřeboval nevyhnutelně,“ opáčil neznámý. „Zde vizte náčrtky!“</p>
			<p class="MLP_text ParaOverride-1">Přitom vzal několik listů na oltáři rozložených a&nbsp;ukázal mi je.</p>
			<p class="MLP_text ParaOverride-1">Místo výkresu spatřil jsem na nich pouhé body a&nbsp;přímé čáry, jež jen tu a&nbsp;tam spojeny byly několika křivkami.</p>
			<p class="MLP_text ParaOverride-1">„To přec není žádný výkres,“ dím.</p>
			<p class="MLP_text ParaOverride-1">„Pravda,“ vece neznámý. „Výkres mám za oltářem, zde jsou pouze, však co možná nejpřesněji naznačeny, zredukované rozměry obrazu.“</p>
			<p class="MLP_text ParaOverride-1">Vše to bylo mi čím dále tím podivnější.</p>
			<p class="MLP_text ParaOverride-1">„Ukažte mi tedy, možno-li, výkres!“</p>
			<p class="MLP_text ParaOverride-1">Neznámý odešel za oltář, přinesl prkno a&nbsp;na něm napjatý výkres obrazu.</p>
			<p class="MLP_text ParaOverride-1">První pohled na výkres však mne přesvědčil, že původce výkresu je snad vším, jenom ne výborným kresličem. K&nbsp;tak prostřední, ba chatrné práci nikdy nebylo třeba tolik píle, pečlivosti a&nbsp;tolik vyměřování, jako jí byl neznámý muž dle všeho věnoval, a&nbsp;proto vzniklo ve mně přes všechnu okamžitou důvěru znovu podezření, že za tím vším skrývá se přece cosi nepoctivého.</p>
			<p class="MLP_text ParaOverride-1">Vzpřímiv se a&nbsp;připraviv se k&nbsp;možnému útoku ze strany neznámého, pravil jsem přísně:</p>
			<p class="MLP_text ParaOverride-1">„Pane, zde kuje se cosi podezřelého. Vy nejste v&nbsp;chrámě, abyste tento obraz pouze kreslil. Vy máte zcela jiný úmysl, a&nbsp;jak se zdá…“</p>
			<p class="MLP_text ParaOverride-1">„Ano, pane,“ vpadl mi neznámý pevným a&nbsp;taktéž přísným hlasem do řeči, „máte pravdu, mám zde zcela jiný úmysl.“</p>
			<p class="MLP_text ParaOverride-1">„Nuže tedy?“ pravím ještě přísněji.</p>
			<p class="MLP_text ParaOverride-1">„Netřeba se mi zpovídat,“ odtušil neznámý rozhodně a&nbsp;příkře. „Teď je na mně řada, bych se optal vás, co vy vlastně zde v&nbsp;prázdném a&nbsp;zavřeném chrámě zamýšlíte. Překvapil jste mne poprvé v&nbsp;mém životě, když jsem stál na oltáři, vícekráte mne nepřekvapíte ničím.“</p>
			<p class="MLP_text ParaOverride-1">Přitom chystal se neznámý dle všeho nejen k&nbsp;obraně, nýbrž i&nbsp;k&nbsp;útoku.</p>
			<p class="MLP_text ParaOverride-1">Stoje asi tři kroky od něho vzdálen, nespouštěl jsem z&nbsp;něho oči: na slova jeho však jsem neodpověděl.</p>
			<p class="MLP_text ParaOverride-1">„Nuže?“ děl po chvíli tajemný muž. „Opětuju jen vaše slova.“</p>
			<p class="MLP_text ParaOverride-1">Mlčel jsem dále.</p>
			<p class="MLP_text ParaOverride-1">„Přerušme trapnou tuto situaci, pane,“ ujal se po chvíli neznámý slova klidně a&nbsp;vážně. „Jsme v&nbsp;chrámě tom o&nbsp;samotě, a&nbsp;kdybychom přišli do krvavého sporu, nikdo by žádnému z&nbsp;nás nepřispěl ku pomoci. Rozejděme se tedy v&nbsp;míru! Pozoruju na vás, že nepřišel jste do chrámu za žádným špatným úmyslem, a&nbsp;zdá se mi, že jste ani mne nechtěl z&nbsp;práce mé vyrušiti. Odejděte tedy, anebo,“ dodal sebevědomě a&nbsp;skoro výhružně, „je-li vám libo, zkusme kdo s&nbsp;koho!“</p>
			<p class="MLP_text ParaOverride-1">Neznámý stál přede mnou klidně sice, ale hrozivě.</p>
			<p class="MLP_text ParaOverride-1">Uznal jsem za dobré nečiniti již žádného odporu a&nbsp;rozejíti se s&nbsp;ním v&nbsp;přátelství.</p>
			<p class="MLP_text ParaOverride-1">„Pozoruji, že vám v&nbsp;jakési tajemné práci překážím,“ dím na to, „a milerád bych se odstranil, kdyby nebyl chrám zavřen; nemohu odtud právě tak jako vy.“</p>
			<p class="MLP_text ParaOverride-1">„Naopak, pane,“ dí muž. „Já odtud mohu, kdykoli mi libo, ale vy odtud bez přispění neodejdete.“</p>
			<p class="MLP_text ParaOverride-1">„Jak to?“ ptám se dychtivě.</p>
			<p class="MLP_text ParaOverride-1">„Mám klíč od sakristie,“ pravil a&nbsp;ukazuje mi jej.</p>
			<p class="MLP_text ParaOverride-1">„Čím dále, tím méně vše chápu,“ pravím jaksi mimochodem, jako bych si nemohl vysvětliti, jakým způsobem dostal se klíč neznámému, ačkoli jsem byl v&nbsp;okamžiku tom přesvědčen, že je klíč padělán a&nbsp;muž přede mnou zločinec.</p>
			<p class="MLP_text ParaOverride-1">„A&nbsp;přece nic snazšího k&nbsp;pochopení! Viděl-li jste kostelníka, když zamykal chrám, musil jste také pozorovat, že jda skrze chrám, byl by mne musil vidět zde před oltářem klečet, slovem mám klíč od něho a&nbsp;mohu chrám ten dle libosti návštěvovati.“</p>
			<p class="MLP_text ParaOverride-1">Zadíval jsem se mluvícímu do tváře. Pohled můj byl dle všeho jaksi nedůvěřivý, neboť neznámý podotknul:</p>
			<p class="MLP_text ParaOverride-1">„Nejsem přítelem rozvláčných řečí; pozoruju, že mi nevěříte ani nyní, a&nbsp;proto, dovolíte-li, doprovodím vás z&nbsp;chrámu a&nbsp;zvu vás, abyste pak navzájem doprovodil mne až do mého bytu.“</p>
			<p class="MLP_text ParaOverride-1">Situace, v&nbsp;jaké jsem se nalézal, počínala mi býti poněkud nepříjemnou, a&nbsp;proto přijal jsem s&nbsp;ochotou jeho vyzvání.</p>
			<p class="MLP_text ParaOverride-1">Neznámý sebrav své papíry na oltáři, svinul je a&nbsp;zastrčil do kapsy v&nbsp;záňadří; nato odnesl prkno s&nbsp;výkresem opět za oltář a&nbsp;vrátiv se přívětivě mne požádal, abych mu vrátil kružítko, jež jsem po celou tu dobu držel v&nbsp;ruce.</p>
			<p class="MLP_text ParaOverride-1">Vrátil jsem je, a&nbsp;neznámý vrhnuv ještě jednou zběžný pohled na obraz svatého Xaveria, šel napřed k&nbsp;sakristii. Já jej následoval.</p>
			<p class="MLP_text ParaOverride-1">Průvodce můj byl dle všeho s&nbsp;místnostmi chrámu i&nbsp;sakristie úplně obeznámen. Za několik okamžiků byli jsme v&nbsp;průjezde budovy ku chrámu přiléhající a&nbsp;po několika krocích na Malostranském náměstí.</p>
			<p class="MLP_text ParaOverride-1">„Teď jsme na volném vzduchu mezi lidmi,“ dí neznámý, „a&nbsp;dostačí vám jediné pokynutí&nbsp;– tamo jde právě policejní strážník…“</p>
			<p class="MLP_text ParaOverride-1">Poznámka ta skoro mne urazila, ale přece jsem podotknul:</p>
			<p class="MLP_text ParaOverride-1">„Dovolte, abych vás směl doprovodit.“</p>
			<p class="MLP_text ParaOverride-1">„Pojďme!“ odpověděl chladně.</p>
			<p class="MLP_text ParaOverride-1">Mlčky šli jsme volně podle sebe Ostruhovou ulicí až k&nbsp;Svato­janskému vršku. Sešedše s&nbsp;vršku a&nbsp;držíce se po levé straně, vešli jsme do jednopatrového domu, zahýbajícího do Umrlčí uličky.</p>
			<p class="MLP_text ParaOverride-1">Dům byl starý, průjezd úzký a&nbsp;temný, schody dosti neschůdné. Přišedše na starodávnou dřevěnou pavlač, zahnuli jsme do temné, úzké chodbičky.</p>
			<p class="MLP_text ParaOverride-1">Průvodčí můj otevřel dvéře; prošli jsme skrze malou předsíňku, v&nbsp;které nebylo téměř žádného nábytku, a&nbsp;octli se v&nbsp;nízkém pokojíčku o&nbsp;dvou úzkých a&nbsp;malých oknech. Jelikož se bylo již valně zešeřilo, nemohl jsem v&nbsp;bytě hned předměty rozeznat; ale přece jsem rozeznal množství kněh v&nbsp;skříních a&nbsp;porůznu po zemi a&nbsp;po stolech rozházených.</p>
			<p class="MLP_text ParaOverride-1">„Jsme na místě,“ vece neznámý můj soudruh podávaje mi ruku. „Nyní víte, kde bydlím, a&nbsp;zaplašíte-li někdy podezření, které ke mně chováte, prosím, navštivte mne příležitě!“</p>
			<p class="MLP_text ParaOverride-1">Slova ta byla zároveň vyzváním, abych se odstranil.</p>
			<p class="MLP_text ParaOverride-1">Učinil jsem tedy, ač nerad, dle přání neznámého a&nbsp;odešel jsem.</p>
			<p class="MLP_text ParaOverride-1">Na schodech potkal jsem jakousi stařenku a&nbsp;otázal se jí na neznámého.</p>
			<p class="MLP_text ParaOverride-1">„Ah ten morous,“ dí stařenka. „Dejte mi s&nbsp;ním pokoj, ten člověka ani nepozdraví.“</p>
			<p class="MLP_text ParaOverride-1">„Nevíte, jak se jmenuje a&nbsp;čím je?“</p>
			<p class="MLP_text ParaOverride-1">„Nevím, panečku, nevím; ale nikoho nepozdraví,“ vece stařena a&nbsp;belhá se po schodech nahoru.</p>
			<p class="MLP_text ParaOverride-1">Neuspokojen opustil jsem dům, v&nbsp;němž bydlil muž, s&nbsp;kterýmž jsem se byl tak podivným způsobem sešel.</p>
			<p class="MLP_text ParaOverride-1">Uplynulo několik neděl.</p>
			<p class="MLP_text ParaOverride-1">Zpočátku neměl jsem vůbec ani chuti uposlechnouti pozvání neznámého k&nbsp;návštěvě, poněvadž způsob, jakým jsme se byli rozešli, zdál se mi býti bezohledný, ba urážlivý. Nicméně později, když uražená samolibost poněkud ustoupila chladné rozvaze a&nbsp;k&nbsp;této ještě jistý druh zvědavosti se přidružil, odhodlal jsem se k&nbsp;návštěvě přece.</p>
			<p class="MLP_text ParaOverride-1">Již první návštěvy jsem nelitoval.</p>
			<p class="MLP_text ParaOverride-1">Přistihl jsem neznámého při studiu Lagrangeova spisu Théorie des fonctions analytiques.</p>
			<p class="MLP_text ParaOverride-1">Přijal mne sice vlídně, ale chladně, a&nbsp;jak se zdálo, nebyla mu moje návštěva obzvláště vhod.</p>
			<p class="MLP_text ParaOverride-1">Zprvu byla naše rozmluva jednotvárná a&nbsp;vlažná, ale později, když neznámý shledal, že nejsem v&nbsp;zamilované jeho vědě právě ignorantem, rozhovořili jsme se o&nbsp;matematice, pokud bylo možno mezi dvěma lidmi, kteří nedůvěřujíce jeden druhému, přes všechno své úsilí nemohli zameziti, aby nedůvěra ta nezůstala bez vlivu i&nbsp;na rozmluvu zcela objektivní.</p>
			<p class="MLP_text ParaOverride-1">Dle všeho učinil jsem na neznámého dojem dosti příznivý; pozvalť mne, když jsem odcházel, poznovu, bych jej navštívil, a&nbsp;já pozvání toho také uposlechl.</p>
			<p class="MLP_text ParaOverride-1">Scházeli jsme se od té doby dosti často, a&nbsp;neznámý shledav zanedlouho, že nejsem člověk, kterýž by chtěl z&nbsp;podivného výstupu v&nbsp;chrámě svatomikulášském, jenž vrhal na něho světlo tak podezřelé, jakkolivěk na jeho neprospěch kořistiti, přilnul ke mně s&nbsp;veškerou vřelostí, které chladný a&nbsp;vypočítavý duch jeho vůbec byl schopen.</p>
			<p class="MLP_text ParaOverride-1">Stali jsme se přáteli.</p>
			<p class="MLP_text ParaOverride-1">Nedůvěra jeho ke mně úplně vymizela; mystické šero, v&nbsp;jaké byl pro mne na počátku zahalen, rozplynulo se a&nbsp;přede mnou objevilo se napohled prostičké, ale jinak neobyčejně vzdělané a&nbsp;obzvláštním ostrovtipem a&nbsp;důmyslem vynikající „třicetizlatové c. k. úřednisko“.</p>
			<p class="MLP_text ParaOverride-1">Byl rozený Pražan. Rodiče již neměl; byliť chudí a&nbsp;věnovali na jeho studia poslední groš, jejž byli v&nbsp;potu tváře vymozolovali; synovi nezbylo nežli asi dvacet zlatých úroků měsíčně, jež brala rodina jehož jakési jistiny, která byla před lety jeho babičce odkázána.</p>
			<p class="MLP_text ParaOverride-1">V&nbsp;době, kdy jsme se seznámili, byl už přes třicet roků stár, ačkoli dle drobné, poněkud vychrtlé klidné tváře každý by mu byl hádal o&nbsp;několik roků méně.</p>
			<p class="MLP_text ParaOverride-1">Jinak napohled téměř praničím nevynikal.</p>
			<p class="MLP_text ParaOverride-1">Stoupenec imaginární vědy lavatrovské ovšem by byl při bedlivějším zkoumání jeho hlavy přišel do nemalých rozpaků. Dle lavatrovského učení nasvědčoval dlouhý krk ochablosti, plochá, poněkud vyhloubená lebka obmezenosti. Když se pousmál, zračily vrásky na hořejší části čela zpozdilost, a&nbsp;když se zplna srdce rozesmál, jevil obličej jeho nepopiratelně lavatrovské známky brutálnosti a&nbsp;zvířecké ukrutnosti.</p>
			<p class="MLP_text ParaOverride-1">Vpravdě však&nbsp;– a&nbsp;v&nbsp;krátké době musil se člověk o&nbsp;tom úplně přesvědčiti&nbsp;– nebyl muž ten ani na duchu ochablý, tím méně obmezen, a&nbsp;místo zpozdilosti, brutálnosti a&nbsp;zvířecké ukrutnosti shledals u&nbsp;něho vlastnosti zcela opačné.</p>
			<p class="MLP_text ParaOverride-1">Byltě mírný, klidný a&nbsp;dobrý. Téměř s&nbsp;nikým neobcoval a&nbsp;žil toliko svému zamilovanému studiu, jež mu bylo náhradou za vše, co mu nepříliš skvělé a&nbsp;vcelku beznadějné poměry v&nbsp;životě odpíraly. Nevšímal si, jak se zdálo, kolem sebe skoro ničeho, miloval samotu a&nbsp;přemýšlení.</p>
			<p class="MLP_text ParaOverride-1">V&nbsp;kanceláři dle všeho nepokládán za žádnou kapacitu a&nbsp;zdá se, že upotřebovali jeho služeb jen k&nbsp;pracím nejpodřízenějšího druhu.</p>
			<p class="MLP_text ParaOverride-1">V&nbsp;jakém oboru byl zaměstnán, nevím, on sám nikdy se o&nbsp;tom nezmínil, ledaže časem prohodil nějaké uštěpačné slovo o&nbsp;„plesnivé byrokracii“ nebo o&nbsp;duchamorném týrání „ubožáků, kteří jsou odsouzeni byrokratovat“.</p>
			<p class="MLP_text ParaOverride-1">Zpočátku pokládal jsem jej sám za povahu zcela apatickou s&nbsp;ledovou duší; ale byly okamžiky, ovšem řídké, kdy jsem se přesvědčil, že hloubavý duch jeho vedle své bystrozrakosti a&nbsp;takořka železné logičnosti vyniká neobyčejnou vřelostí a&nbsp;obrazotvorností, jež by ani básníku nebyly k&nbsp;necti sloužily.&nbsp;–</p>
			<p class="MLP_text ParaOverride-1">Mluvíval klidně a&nbsp;rozvážně, každé slovo zdálo se býti vypočítané; časem však se rozhovořil tak ohnivě, a&nbsp;dovedl i&nbsp;nejsuchopárnější látce odzískati tak příjemnou stránku, že sledovával jsem jeho vypravování s&nbsp;napětím.</p>
			<p class="MLP_text ParaOverride-1">Tak vyprávěl mi kdysi s&nbsp;největší podrobností o&nbsp;učeném sporu, jejž vedli časem svým Leibniz a&nbsp;Newton, když byl onen tomuto popřel právo k&nbsp;jeho vynálezu o&nbsp;počtu diferenciálním, s&nbsp;takovým ohněm, že zdálo se mi, jako bych byl naslouchal duchaplné, poutavé erotické povídce. Jinak býval málomluvný.</p>
			<p class="MLP_text ParaOverride-1">Byl-li přítel můj napohled člověk zcela nepatrný a&nbsp;zdánlivě i&nbsp;apatický, zajímal tím více svými mnohdy bizarními názory, jež mi připravily často velmi příjemné i&nbsp;zábavné chvíle. V&nbsp;době, kdy jsme se seznámili, zabýval se zcela opravdově řešením „problému náhody“ a&nbsp;výroky i&nbsp;kombinace jeho, opírajíce se o&nbsp;vymoženosti vědy, měly vždy neobyčejnou přesvědčující sílu, kdežto zase smělé hypotézy a&nbsp;konkluze jeho právě jen pro svou neobyčejnou smělost zdály se náležeti buď mezi výtvory mozku na útraty soudnosti obrazotvorností rozpáleného, neb občasnou chorobou trpícího.</p>
			<p class="MLP_text ParaOverride-1">Takový byl můj soud o&nbsp;novém příteli a&nbsp;náhled můj nezměnil se ani po měsících.</p>
			<p class="MLP_text ParaOverride-1">A&nbsp;právě proto nemohl jsem si také nikterak vysvětliti první naše tajemné setkání se.</p>
			<p class="MLP_text ParaOverride-1">Kdykoli jsem, byť jen slovem, připomenul Balkův obraz nebo jen chrám svatomikulášský, odmlčel se přítel náhle třeba v&nbsp;proudu řeči, a&nbsp;kdybych se byl sebevíce namáhal, aby se opět rozhovořil, nepřiměl jsem ho nikdy více nežli k&nbsp;odměřeným odpovědem, takže v&nbsp;takových případech rozloučili jsme se vždy neobyčejně záhy a&nbsp;jako ze vzdoru potom třeba týden nebo déle jeden druhého jsme nenavštívili.</p>
			<p class="MLP_text ParaOverride-1">Okolnost ta však tím více moji zvědavost dráždila. Pozoruje, že by dotíravost má snadno mohla přítele rozhněvat, nezmínil jsem se o&nbsp;záhadné záležitosti té již ani slovem.</p>
			<p class="MLP_text ParaOverride-1">Kdysi, když jsme byli po delší dobu o&nbsp;rozličných věcech hovořili, pronesl přítel náhodou nebo v&nbsp;zapomenutí poprvé, co jsem jej znal, větu: „Jako Balkův svatý Xaverius,“ a&nbsp;já použiv příhodného okamžiku, prohodil jsem jako mimochodem:</p>
			<p class="MLP_text ParaOverride-1">„Zdaž ale víš, že jsi Balkovu svatému Xaveriovi podoben, jako bys byl malíři sloužil za vzor?“</p>
			<p class="MLP_text ParaOverride-1">„Vím to, vím,“ vece přítel rychle, jako by se byl slov mých ulekl, a&nbsp;mimo svůj obyčej neodmlčel se, nýbrž dodal:</p>
			<p class="MLP_text ParaOverride-1">„A&nbsp;nejenže to vím, já doposud ještě velmi dobře se pamatuju na podivný dojem, jaký podobnost ta na mne učinila, když jsem ji poprvé zpozoroval.“</p>
			<p class="MLP_text ParaOverride-1">„Je tomu dávno?“ tážu se opět jen jako mimochodem.</p>
			<p class="MLP_text ParaOverride-1">„Asi patnácte roků,“ odpovídá přítel. „Byltě jsem obraz již dříve nesčíslněkráte viděl, ale nikdy mi nic podobného nenapadlo a&nbsp;také napadnouti nemohlo. Vždyť víš, že člověk nemůže si v&nbsp;duchu nikdy představiti svou vlastní podobu, byť svou obrazotvornost sebevíce namáhal, kdežto podobu cizí, byťs ji byl třeba jen jednou spatřil, podržíš dle jakosti své paměti mnohdy i&nbsp;po letech v&nbsp;mysli.</p>
			<p class="MLP_text ParaOverride-1">Kdysi však, když jako mládeneček klekal jsem k&nbsp;modlitbě před oltářem, vypadla mi z&nbsp;kapsy vlastní moje fotografie. Zvedám ji a&nbsp;pohlédnu náhodou na obraz a&nbsp;z&nbsp;obrazu na fotografii. Vědomí, že tvář umírajícího svatého je skoro totožná s&nbsp;mojí podobou, působilo na mne, jako bych byl mimo nadání za temné noci kdesi na osamělém místě sáhl na mrtvolu. Nemohl jsem se pohnouti, krev se mi hrnula k&nbsp;mozku, oči se mi zakalily a&nbsp;nohy se mi počaly třásti. Zavrávoral jsem a&nbsp;byl bych také sklesl na zem, kdybych se nebyl náhodou zachytil klekátka.</p>
			<p class="MLP_text ParaOverride-1">Dlouho stál jsem pak před oltářem, nevěda, co se se mnou děje.</p>
			<p class="MLP_text ParaOverride-1">Ba ještě nyní po letech, když připomenu si osudnou tuto podobnost, bývá mi jako člověku, když o&nbsp;samotě prozpytovav své malicherné snahy a&nbsp;ještě malichernější skutky, zahloubá se v&nbsp;myšlénky a&nbsp;pokud možná nejživěji si připomene poslední svůj zápas s&nbsp;životem, jejž bude musit podniknouti.“</p>
			<p class="MLP_text ParaOverride-1">„Jak ale možno tuto podobnost vysvětlit?“ podotknul jsem opět jen tak jako pro sebe, bych příteli nepředloženě nepřipomenul, že vypravuje bez vybídnutí o&nbsp;něčem, o&nbsp;čem by byl druhdy i&nbsp;k&nbsp;nejnaléhavějším prosbám jen tvrdošíjně mlčel.</p>
			<p class="MLP_text ParaOverride-1">„Vysvětlení toho druhu, jako je vědecký důkaz, ovšem nelze podati,“ odpovídá přítel důvěrně. „Ale chceš-li mne vyslechnout, povím ti aspoň cosi, co možno pokládati za jakés takés vysvětlení záhady té.“</p>
			<p class="MLP_text ParaOverride-1">A&nbsp;nečekaje ani na moji odpověď, počal vypravovati:</p>
			<p class="MLP_text ParaOverride-1">„Trvám, že jsem ti časem svým již připomenul, že pocházím z&nbsp;rodiny velmi nábožné; dodávám nyní, že rodina ta byla nejen pouze nábožná, nýbrž v&nbsp;pravém smyslu bigotní, takže babička i&nbsp;matka má strávily větší část svého života v&nbsp;chrámě a&nbsp;na modlitbách. Příčinou bigotnosti té byla, jak se zdá, vážná událost, jejíž očitou svědkyní a&nbsp;účastnicí byla moje babička, matka mé matky.</p>
			<p class="MLP_text ParaOverride-1">Babička má narodila se v&nbsp;Praze roku 1750 z&nbsp;chudých rodičů a&nbsp;bydlila s&nbsp;nimi v&nbsp;témž domě, co slavný nyní malíř Balko, když se byl z&nbsp;Itálie do Čech odebral a&nbsp;v&nbsp;Praze usadil. Již jako dítě chodívala babička k&nbsp;rodině malířově, a&nbsp;když povyrostla, v&nbsp;ledačem tam místo služky vypomáhala.</p>
			<p class="MLP_text ParaOverride-1">O&nbsp;Balkovi samém vypravovala babička, které jsem, mimochodem řečeno, osobně neznal, matce mé a&nbsp;tato později mně mnohé podrobnosti. Líčívala jej jako člověka napohled nepříliš nápadného, ale přece dosti podivného, zvláště když ani netušil, že jej někdo pozoruje.</p>
			<p class="MLP_text ParaOverride-1">V&nbsp;poslední době svého života býval prý často velmi zamyšlen a&nbsp;málomluvný; také nespokojenost, a&nbsp;jak se zdá, nespokojenost hluboko zakořeněnou, babička má u&nbsp;něho pozorovala. Ve své pracovně pracoval mnohdy velmi podivným způsobem; často stával před holým plátnem nebo započatým obrazem v&nbsp;hlubokých myšlénkách po kolik hodin nepohnutě, jako přimražen, nato pak skoro vždy mrštil štětcem a&nbsp;paletou mruče mezi zuby:</p>
			<p class="MLP_text ParaOverride-1">‚Marnost, samá marnost!‘ nebo ‚K&nbsp;čemu to? Není to vše než pro oko; člověk se podívá a&nbsp;odvrátí a&nbsp;jde zas po svých.‘</p>
			<p class="MLP_text ParaOverride-1">Ano, kdysi zaslechla prý při podobné příležitosti babička slova: ‚Však bych byl spokojen, kdybych tě byl poslechl, Eleazare; nebyl bych se minul cílem života…‘</p>
			<p class="MLP_text ParaOverride-1">Co vše to mělo znamenat a&nbsp;jaká byla příčina Balkovy nespokojenosti, babička má ani tenkráte, ani později se nedověděla, ačkoli s&nbsp;ní Balko sám častěji nežli s&nbsp;kýmkoli jiným se rozhovořil, poněvadž prý jevila dosti značné nadání k&nbsp;příjemnému vypravování událostí třeba sebenepatrnějších.</p>
			<p class="MLP_text ParaOverride-1">Roku 1767 však přestala babička má u&nbsp;Balka posluhovat. ‚Pán‘, jak babička Balka nazývala, byl se téhož roku vrátil z&nbsp;malého výletu po Čechách do Prahy a&nbsp;počal si naříkati, že je mu jaksi nevolno, pak zase že jej tu a&nbsp;tam pobolívá, a&nbsp;zanedlouho že místo pobolívání cítí již píchání, a&nbsp;konečně ulehnul. Babička má, které bylo tenkráte asi sedmnáct roků, jej ošetřovala a&nbsp;probděla mnohou noc u&nbsp;jeho lože.“</p>
			<p class="MLP_text ParaOverride-1">Zde přítel na několik okamžiků se odmlčel. Potom přejev rukou obličej podotknul:</p>
			<p class="MLP_text ParaOverride-1">„Mimovolně přišel jsem ke konci do vypravovacího tónu babiččina; budu vypravovat slovy babiččinými, jak jsem byl událost tu mnohokráte z&nbsp;úst matčiných slyšel.</p>
			<p class="MLP_text ParaOverride-1">‚Pán‘ byl nevrlý a&nbsp;mrzutý. Nějaký čas chodil ještě aspoň několik hodin denně po pokoji, nato však uleh a&nbsp;více nevstal. V&nbsp;noci vždycky jsem sedávala u&nbsp;jeho lože, a&nbsp;poněvadž nemoh spát, musela jsem mu vypravovat, co jsem uměla: tu něco o&nbsp;sobě, jak jsem si jako malé dítě zlámala ruku a&nbsp;pískala bolestí, jindy zas o&nbsp;otci a&nbsp;matce, jak se protloukají životem, potom zas o&nbsp;podivném zlatém a&nbsp;stří­brném broučku, kterého jsem kdysi našla a&nbsp;pilně v&nbsp;malé skřínce se skleněným víčkem střežila, až mi ho kočka zadávila, ba i&nbsp;pohádky poslouchal a&nbsp;navzdor bolesti, na kterou si stěžoval, smával se často zplna srdce.</p>
			<p class="MLP_text ParaOverride-1">Jednou v&nbsp;noci však nechtěl nic poslouchat a&nbsp;sám také ani nehlesnul.</p>
			<p class="MLP_text ParaOverride-1">Seděla jsem tedy u&nbsp;lůžka mlčky a&nbsp;bylo mi teskno a&nbsp;smutno. Venku bylo bouřlivo; nebe bylo skoro stále v&nbsp;plamenu a&nbsp;hřmění ani nepřestávalo. Vítr šuměl a&nbsp;hučel, časem zaskučel, jako když dítě pláče.</p>
			<p class="MLP_text ParaOverride-1">Bylo mi úzko, ba jakási hrůza mne obcházela. ‚Pán‘ těžce dýchal, někdy také zaúpěl, až mi to kostmi projelo. Často jsem vyskočila, ale on mlčky pokynul, abych si zase sedla.</p>
			<p class="MLP_text ParaOverride-1">Tak probděla jsem několik hodin; slyšela jsem bíti půlnoc, ale potom se mi víčka znenáhla počala zavírati. Seděla jsem na nizoučké stoličce; byla jsem zády o&nbsp;zeď opřena a&nbsp;tak jsem také usnula.</p>
			<p class="MLP_text ParaOverride-1">Znenadání jsem procitla; zdálo se mi, jako by mi byl někdo proutkem lehce přejel přes obličej. Nikdo ale u&nbsp;mne nestál a&nbsp;mimo mne a&nbsp;nemocného na loži nebyl nikdo v&nbsp;komnatě.</p>
			<p class="MLP_text ParaOverride-1">Rozhlédla jsem se kolem.</p>
			<p class="MLP_text ParaOverride-1">Světlo vesele plápolalo a&nbsp;nemocný pololeže a&nbsp;polosedě byl vztyčen na loži.</p>
			<p class="MLP_text ParaOverride-1">Byl bledý jako stěna; nohy mu vykukovaly zpod podušky a&nbsp;kalné oči byly upřeny ke stropu.</p>
			<p class="MLP_text ParaOverride-1">Za chvíli otočil hlavu, jako by někoho hledal, a&nbsp;pravil slabým hlasem:</p>
			<p class="MLP_text ParaOverride-1">‚Jsi u&nbsp;mne, Boženko?‘</p>
			<p class="MLP_text ParaOverride-1">‚Jsem, pane,‘ pravím.</p>
			<p class="MLP_text ParaOverride-1">‚Jsi dobrá?‘ ptá se pán dále.</p>
			<p class="MLP_text ParaOverride-1">‚Jsem, pane,‘ dím udivená nad otázkou.</p>
			<p class="MLP_text ParaOverride-1">‚Jsi poctivá?‘</p>
			<p class="MLP_text ParaOverride-1">‚Jsem, pane.‘</p>
			<p class="MLP_text ParaOverride-1">‚Buď tedy vždycky dobrá a&nbsp;poctivá a&nbsp;více nepotřebuješ,‘ pokračuje ‚pán‘. ‚Až se ale někdy provdáš a&nbsp;budeš mít syna nebo dceru, nepřekážej jim nikdy&nbsp;– slyšíš?&nbsp;– nikdy!‘</p>
			<p class="MLP_text ParaOverride-1">‚Nebudu, pane; proč a&nbsp;v&nbsp;čem bych jim také překážela?‘</p>
			<p class="MLP_text ParaOverride-1">‚Pán‘ neodpověděl; svěsil hlavu a&nbsp;za chvíli mluvil polohlasitě sám k&nbsp;sobě:</p>
			<p class="MLP_text ParaOverride-1">‚Mně ale také nepřekáželi, a&nbsp;přece, přece… Tys měl pravdu, Eleazare, když jsi mne varoval, že se minu cílem života… Tenkrát však už bylo pozdě nastoupiti jinou dráhu života…‘</p>
			<p class="MLP_text ParaOverride-1">Nemocný opět umlknul a&nbsp;nějakou chvíli bylo ve světnici mrtvé ticho jako v&nbsp;hrobě; jen vichr, který se byl poněkud utišil, časem venku zaúpěl jako sténání vždy víc a&nbsp;více se vzdalující.</p>
			<p class="MLP_text ParaOverride-1">Zanedlouho nemocný znovu pohnul hlavou a&nbsp;dutým hlasem se otázal:</p>
			<p class="MLP_text ParaOverride-1">‚Jsi tu ještě, Boženko?‘</p>
			<p class="MLP_text ParaOverride-1">‚Jsem, pane,‘ odpovídám tiše.</p>
			<p class="MLP_text ParaOverride-1">‚Pojď tedy ke mně blíže,‘ pokračuje nemocný. ‚Sem těsně k&nbsp;loži si usedni a&nbsp;vyslechni mne!‘</p>
			<p class="MLP_text ParaOverride-1">Učinila jsem, jak si přál, a&nbsp;on počal s&nbsp;nemalým namáháním:</p>
			<p class="MLP_text ParaOverride-1">‚Poslední zápas člověka mého stáří, mých svalů a&nbsp;nervů je tuhý, houževnatý; zdá se mi, že se již přiblížil a&nbsp;že dříve nebo později… Buďsi však! Není tu nikoho, komu bych mohl svěřiti poslední své tajemství; svěřím je tedy tobě! Máš dobrou paměť, Boženko?‘</p>
			<p class="MLP_text ParaOverride-1">‚Mám, pane,‘ dím nemohouc se ubrániti&nbsp;jakémusi děsnému pocitu. Sedělať jsem tak těsně u&nbsp;lože, že mne ovíval horký dech nemocného, jenž na mne upíral kalné své oči, jako by chtěl mé nejtajnější myšlénky vypátrati.</p>
			<p class="MLP_text ParaOverride-1">‚Však ne, ne!‘ zvolal znenadání nemocný, nespoléhej se na paměť! ,Tamo na stole je náčiní k&nbsp;psaní; jdi a&nbsp;napiš si, co ti povím!‘</p>
			<p class="MLP_text ParaOverride-1">Hlas nemocného zněl tak velitelsky, že jsem mlčky uposlechla. Když jsem usedla za stůl, otázal se poznovu jako v&nbsp;myšlénkách:</p>
			<p class="MLP_text ParaOverride-1">‚Znáš ale také můj obraz svatého Xaveria, jejž jsem maloval pro chrám svatomikulášský?‘</p>
			<p class="MLP_text ParaOverride-1">Když jsem odpověděla, že obraz znám, pravil:</p>
			<p class="MLP_text ParaOverride-1">‚Piš tedy!‘ a&nbsp;diktoval potom vážně a&nbsp;klidně následující:</p>
			<p class="MLP_text ParaOverride-1">‚Obraz umírajícího svatého Xaveria nebyl malován pouze pro oko a&nbsp;pro povznesení mysli zbožných křesťanů. Je v&nbsp;něm více, nežli bývá v&nbsp;obrazech největsích mistrů, je v&nbsp;něm cosi, nad čímž by tisícové s&nbsp;pohrdáním krčili ramenoma, z&nbsp;čehož však by přece mohla vzejíti spása miliónům…</p>
			<p class="MLP_text ParaOverride-1">Kdo dovede třeba po léta dlíti před obrazem tím, kdo upne veške­rou svou mysl na obraz, aby tajemství v&nbsp;obrazu skryté vypátral, a&nbsp;komu se podaří tajemství to vypátrati, nemůže zůstati pro lidstvo bez ceny, neboť duch jeho nabude oné síly a&nbsp;průpravy, jaké je potřebí k&nbsp;obrovskému dílu na prospěch veškerého lidstva.</p>
			<p class="MLP_text ParaOverride-1">Jediné však věci je především třeba: vytrvalosti a&nbsp;železné vůle. Kdo těmito obrněn bude před obrazem dlíti, by vypátral tajemství obrazu, tomu svatý Xaverius zjeví neocenitelný poklad.‘</p>
			<p class="MLP_text ParaOverride-1">Když jsem slova ta dopsala, sklesl nemocný vysílen jako po velkém namáhání na lože.</p>
			<p class="MLP_text ParaOverride-1">Složivši a&nbsp;uschovavši lístek, pospíšila jsem k&nbsp;loži. ‚Pán‘ ležel naznak maje oči upřeny ke stropu. Dlouho ležel nepohnutě; potom obrátil oči ke mně a&nbsp;ústa jeho cosi nesrozumitelného šeptala.</p>
			<p class="MLP_text ParaOverride-1">Poslouchala jsem sice dost pozorně, ale nerozuměla ani slovu. Nato nemocný opět, jako by se byl vzpamatoval, pokoušel se vztyčiti v&nbsp;loži; klesl však vždy zase do podušek.</p>
			<p class="MLP_text ParaOverride-1">Zanedlouho, maje stále oči na mne upřeny, zašeptal přece srozumitelně:</p>
			<p class="MLP_text ParaOverride-1">‚Cožpak mne neslyšíš,&nbsp;– což mi již nerozumíš,&nbsp;– Boženko?‘</p>
			<p class="MLP_text ParaOverride-1">Mlčky zavrtěla jsem hlavou a&nbsp;on zasténal…</p>
			<p class="MLP_text ParaOverride-1">Nato obrátil se obličejem ke stěně, zamhouřil oči a&nbsp;za několik okamžiků jsem pozorovala, že usnul.</p>
			<p class="MLP_text ParaOverride-1">Když jsem sedala zase na stoličku, bily právě dvě hodiny po půlnoci. Napolo v&nbsp;dřímotě strávila jsem zbytek noci, až probudil mne zrána lékař, který tentokráte neobyčejně záhy přišel.</p>
			<p class="MLP_text ParaOverride-1">‚Jak je?‘ táže se lékař již ve dveřích.</p>
			<p class="MLP_text ParaOverride-1">‚Nevím, pán spí,‘ odpovídám, ‚ale bojím se, snad už umřel.‘</p>
			<p class="MLP_text ParaOverride-1">Lékař rychle přistoupil k&nbsp;loži, by nemocnému ohledal tepnu; sotva však sáhl na ruku, pravil:</p>
			<p class="MLP_text ParaOverride-1">‚Máte pravdu, je mrtev,‘ a&nbsp;po chvíli dodal: ‚Je už mrtev několik hodin.‘</p>
			<p class="MLP_text ParaOverride-1">Zachvěla jsem se; bylať jsem asi po tři hodiny seděla vedle vychládající mrtvoly…‘</p>
			<p class="MLP_text ParaOverride-1">Potud vypravování mé babičky,“ končil přítel. „Mnoho-li a&nbsp;co snad babička z&nbsp;vlastní fantazie přidala, nevím; slyšel jsem však událost tu tak častokráte vypravovat od své matky, která ji taktéž nesčíslněkráte slyšela zase od babičky, že mohu ji kdykoli vypravovati skoro doslovně, jak ji babička vypravovávala. Též dokument k&nbsp;historce té se vztahující nalézá se v&nbsp;mých rukou.“</p>
			<p class="MLP_text ParaOverride-1">Poté přítel vstal a&nbsp;vyňal z&nbsp;malé skříňky ve stole ve vybledlém kusu růžového atlasu zaobalený papír a&nbsp;podal mi jej.</p>
			<p class="MLP_text ParaOverride-1">Papír byl stářím již skoro úplně žlutý a&nbsp;celý ušpiněn; patrně býval často čtěn.</p>
			<p class="MLP_text ParaOverride-1">Mystická slova, jež byl umírající Balko přítelově babičce diktoval, byla psána švabachem; rukopis byl poněkud nečitelný, gramatické nesprávnosti a&nbsp;vůbec veškerý charakter písma nasvědčoval tomu, že byla slova umírajícího psána ženštinou, nehrubě v&nbsp;psaní obeznalou.</p>
			<p class="MLP_text ParaOverride-1">Prohlédnuv rukopis vrátil jsem jej příteli, načež tento u&nbsp;vypravování svém pokračoval:</p>
			<p class="MLP_text ParaOverride-1">„Po smrti Balkově shledáno v&nbsp;poslední vůli jeho, že odkázal mé babičce a&nbsp;potomkům jejím až do vymření rodu úroky nevelké jistiny; úroky ty brala babička, potom matka má a&nbsp;nyní je beru já.&nbsp;–</p>
			<p class="MLP_text ParaOverride-1">Babička provdala se teprve asi dvacet roků po smrti Balkově.</p>
			<p class="MLP_text ParaOverride-1">Však po celou tu dobu až do své smrti nemohla zapomenouti na poslední okamžiky ‚pánovy‘, hlavně na tajemná slova, jež jí byl diktoval. Ve své prostnosti a&nbsp;zbožnosti chtěla se sama pokusiti o&nbsp;vypátrání tajemství obrazu svatého Xaveria v&nbsp;chrámě mikulášském.</p>
			<p class="MLP_text ParaOverride-1">Celé dny a&nbsp;vůbec každý okamžik, jejž mohla životu odzískati, strávila před posvátným jí obrazem, kterýž jí bez přestání tanul na mysli a&nbsp;o&nbsp;němž jen s&nbsp;největší úctou se zmiňovala.</p>
			<p class="MLP_text ParaOverride-1">Tuto svou příchylnost k&nbsp;tajemnému významu obrazu přenesla potom na svou jedinou dceru, kterouž již jak dítě vodívala do chrámu mikulášského, neustávajíc jí téměř vypravovati o&nbsp;divotvorné moci obrazu.</p>
			<p class="MLP_text ParaOverride-1">Matka má provdala se ještě později nežli babička, a&nbsp;to r.&nbsp;1830 v&nbsp;stáří 42 roků. Rok nato v&nbsp;měsíci červenci jsem se narodil já a&nbsp;k&nbsp;výslovnému přání babiččinu, která za několik dní po mém narození asi v&nbsp;osmdesátém roce zemřela, dáno mi na křtu jméno Xaverius.</p>
			<p class="MLP_text ParaOverride-1">Matka má arci již neměla tak neobyčejné úcty a&nbsp;důvěry v&nbsp;divotvornost obrazu svatého Xaveria, ale přece byla pieta k&nbsp;obrazu v&nbsp;rodině naší neobyčejná, takže směle mohu říci, že i&nbsp;matka má, jako druhdy babička, dobrou třetinu svého života strávila před Balkovým mistrovským dílem na modlitbách a&nbsp;v&nbsp;zbožném rozjímání. Ba pamatuju se, že matka za mého mládí, nejspíše po příkladu babiččině, vždy, kdykoli pronesla jméno svatý Xaverius, požehnala se křížem, a&nbsp;byla-li doma, že skoro nikdy neopomenula přistoupiti ke kropence a&nbsp;pokropiti se svěcenou vodou.</p>
			<p class="MLP_text ParaOverride-1">Později, když jsem dorůstal a&nbsp;kárající mne matka často musila bráti moje, tj. jméno Xaveria nadarmo, přestala se sice již pomalu křižovati, ale přece vždy, kdykoli jen poněkud mohla, pospíšila buď sama, nebo se mnou do chrámu svatomikulášského, aby tam vykonala svou pobožnost.</p>
			<p class="MLP_text ParaOverride-1">Slepé toto zbožňování podivuhodného obrazu dosáhlo u&nbsp;mé matky nejvyššího stupně dle všeho v&nbsp;posledních letech před jejím provdáním se a&nbsp;obzvláště v&nbsp;době, když nosila mne pod srdcem; neboť později mi často vypravovala, že v&nbsp;tu dobu z&nbsp;chrámu mikulášského téměř ani nevycházela, ba že několik dní přede dnem, kdy spatřil jsem poprvé denní světlo, jsouc před obrazem svatého Xaveria v&nbsp;zbožné myšlénky pohřížena, ani nepozorovala, že chrám již zavřeli, a&nbsp;musila potom celou noc v&nbsp;největších úzkostech stráviti v&nbsp;chrámě, z&nbsp;něhož ji ráno zkřehlou a&nbsp;skoro polomrtvou domů odnesli.</p>
			<p class="MLP_text ParaOverride-1">Taková byla moje rodina, taková moje matka a&nbsp;za takových poměrů jsem se narodil.</p>
			<p class="MLP_text ParaOverride-1">Nápadná moje podobnost s&nbsp;tváří Balkova umírajícího svatého Xaveria nedá se sice vědecky vysvětlit, však cosi vysvětlení podobného, zdá se mi, že podal jsem ti svým vypravováním.“</p>
			<p class="MLP_text ParaOverride-1">Přítel skončil a&nbsp;svěsil poněkud hlavu.</p>
			<p class="MLP_text ParaOverride-1">Prosté vypravování jeho vzbudilo ve mně celou řadu myšlének; ale přece jsem se ani slovem na nic netázal, co zdálo se mi býti podivným neb o&nbsp;čem bych si byl přál nějakého objasnění.</p>
			<p class="MLP_text ParaOverride-1">Připomenuv sobě po tomto vypravování podivné naše setkání se v&nbsp;mikulášském chrámě, o&nbsp;němž přítel tak houževnatě mlčíval, nemohl jsem jinak než za to míti, že přítel, pocházející z&nbsp;rodiny fixní myšlénkou zaujaté, sám jest nyní fixní myšlénkou zaujat, slovem že jeví se u&nbsp;něho známky choroby mozku.</p>
			<p class="MLP_text ParaOverride-1">Věda však, že pro podobnou chorobu, není-li již v&nbsp;stadiu nezhojitelnosti, satiry a&nbsp;ironie jsou často výbornými léky, pravil jsem s&nbsp;patrným úsměškem:</p>
			<p class="MLP_text ParaOverride-1">„Výklad a&nbsp;vysvětlení o&nbsp;tvé nápadné podobnosti s&nbsp;tváří Balkova svatého Xaveria tedy šťastně máme; ale jde ještě o&nbsp;něco důležitějšího.“</p>
			<p class="MLP_text ParaOverride-1">„Nuže?“ dí přítel netuše ani, kam mířím.</p>
			<p class="MLP_text ParaOverride-1">„Abychom se teď pokusili o&nbsp;výklad, proč asi rozumný člověk tvé rozvahy a&nbsp;vzdělanosti následuje příkladu své bigotní a&nbsp;fixní jakous myšlénkou zaujaté babičky a&nbsp;matky, a&nbsp;kreslením i&nbsp;vyměřováním Balkova nesmrtelného díla maří čas a&nbsp;sílu. Či chtěl jsi snad svatého Xaveria na Balkově obraze kružidlem přinutit, aby vystoupil z&nbsp;obra­zu a&nbsp;prstem ti ukázal, kde je ,neocenitelný poklad‘ zakopán?“</p>
			<p class="MLP_text ParaOverride-1">Přítel nečekaje, až skončím, prudce vstal ze stolice, a&nbsp;sáhnuv po klobouku, pravil klidně, avšak velitelsky:</p>
			<p class="MLP_text ParaOverride-1">„Dosti! Buď zůstaneš zde ty, nebo půjdu sám!“</p>
			<p class="MLP_text ParaOverride-1">Pozoruje, že se můj lék minul úplně účinkem, a&nbsp;nemaje jiného hned v&nbsp;zásobě, podotknul jsem s&nbsp;úsměvem, dívaje se na hodinky:</p>
			<p class="MLP_text ParaOverride-1">„Však je již také čas, abych šel, nechci-li tu zůstat do rána; jsou právě tři hodiny s&nbsp;půlnoci.“</p>
			<p class="MLP_text ParaOverride-1">Vzav nato klobouk odcházím. Ve dveřích volám ještě „Sbohem!“, přítel však neodpovídá; cynická má otázka byla jej skutečně urazila.</p>
			<p class="MLP_text_bez1radku_-12-0- ParaOverride-1">Přítelův hněv trval několik dní. Potkali jsem se náhodou několikráte na ulici, ale přítel vždy vzdorovitě ode mne se odvrátil.</p>
			<p class="MLP_text ParaOverride-1">Nemaje v&nbsp;tu dobu žádné obzvláštní příčiny vtírati se mu, čekal jsem klidně, až pobouřené vlny jeho citlivosti poněkud se utiší. Vědělť jsem, že přátelství naše jest takového druhu, že nelze je pouhou, byť sebecyničtější urážkou, nýbrž jen skutečnou zradou na přátelství samém zničiti.</p>
			<p class="MLP_text ParaOverride-1">Že tomu bylo skutečně tak, dokazuje okolnost, že přítel za několik dní sám vrazil do mého bytu a&nbsp;s&nbsp;ironickým jásotem: „Viktoria! Viktoria! Teď je světu pomoženo!“ počal se ke mně chovati, jako bychom se nebyli až dosud ani v&nbsp;nejmenším pohněvali.</p>
			<p class="MLP_text ParaOverride-1">Příčinou návštěvy té byl přítelův nejnovější nález; byltě vypátral novou učenou brožurku jakéhosi německého profesora, jenž se v&nbsp;ní s&nbsp;nejvážněji tváří chlubí, že podařilo se mu rozřešiti záhadný problém kvadratury kruhu a&nbsp;ku chloubě své připojuje také své „vědecké“ důvody.</p>
			<p class="MLP_text ParaOverride-1">„Nemáme-liž nyní vyhráno?“ pokračoval přítel strkaje mi brožurku. „Konečně po tolikerém namáhání vystupuje člověk, jenž nalezl způsob, jak možno nesourodé předměty porovnávat, jak možno křivku měřit přímkou, kdežto až dosud mělo se všeobecně za to, že možno porovnávat jen předměty stejnorodé!</p>
			<p class="MLP_text ParaOverride-1">Od tohoto okamžiku je všem svízelům odpomoženo. Možno-li křivku měřit přímkou, proč medle nebylo by možno měřit talent a&nbsp;práci zlatem nebo bankovkami? Až po dnešní den nebylo možno duševní práci nikdy spravedlivě odměnit, poněvadž se dala měřit zase jen prací duševní a&nbsp;nikdy nestejnorodými hodnostmi, vyznamenáním, pochvalou, slávou a&nbsp;penězi. Teď, teď je svět umělců, vědátorů a&nbsp;podobných spasen…“</p>
			<p class="MLP_text ParaOverride-1">Přítel by byl zajisté ve své řeči pokračoval, kdybych ho nebyl nevrle přerušil, aby mi místo slov raději dovolil brožurku přečíst, bych o&nbsp;ní mohl pronésti svůj soud.</p>
			<p class="MLP_text ParaOverride-1">Rozumí se samo sebou, že jsem brožurku dostal a&nbsp;také přečetl.</p>
			<p class="MLP_text ParaOverride-1">Od té doby žili jsme s&nbsp;přítelem zase v&nbsp;nejlepší shodě. Opět jsme se scházívali, opět jsme debatovali o&nbsp;nejrůznějších věcech způsobem vážným i&nbsp;lehkomyslným, opět jsme se hádávali a&nbsp;přeli, jako bývá vůbec zvykem u&nbsp;lidí mladších, u&nbsp;nichž názory doposud ještě nejsou úplně vykrystalizovány.</p>
			<p class="MLP_text ParaOverride-1">Znenadání zpozoroval jsem však na příteli zvláštní změnu. Váž­nost povahy jeho byla se téměř přes noc přeměnila v&nbsp;zasmušilost hypochondra.</p>
			<p class="MLP_text ParaOverride-1">Byl-li jindy málomluvný, vydržel nyní v&nbsp;mé společnosti třeba několik hodin, aniž by slova pronesl, a&nbsp;bychť byl začínal hovor o&nbsp;věci pro něho sebezajímavější. Kdykoli potom přece něco pronesl, byl výrok jeho jen důkazem, že myšlenky jeho bůhvíkde bloudily.</p>
			<p class="MLP_text ParaOverride-1">Současně se zasmušilostí ducha dostavila se také chorobná citlivost, takže i&nbsp;obcování s&nbsp;ním bylo v&nbsp;době té nehrubě příjemné, poněvadž při každé příležitosti postřehl jsem buďpohrdlivý pohled, sarkastický úsměv neb úšklebné zkřivení úst, anebo jsem byl odbyt i&nbsp;příkrým, odpuzujícím, ba i&nbsp;hrubým nějakým výrokem.</p>
			<p class="MLP_text ParaOverride-1">Všechny symptomy od kalného mdlého oka a&nbsp;stále zakaboněného čela až po ono trapné a&nbsp;soustrast budící vzezření lidí trápených nezhojitelnou jakous chorobou nasvědčovaly tomu, že s&nbsp;přítelem stala se změna povážlivá: buď že ochuravěl nebezpečně tělesně, nebo že duševní neduh, jehož prvopočáteční známky domníval jsem se již dříve dosti často pozorovati, zhoršil se v&nbsp;takové míře, že bylo nutně potřebí lékařské pomoci.</p>
			<p class="MLP_text ParaOverride-1">Marné bylo mé naléhání, aby se přítel poradil s&nbsp;lékařem; vždy, kdykoli jsem se mu o&nbsp;tom zmínil, odbyl mne nevrle, že lékaře nepotřebuje; ba když jsem později sám do bytu lékaře poslal, ukázal tomuto zcela zdvořile dvéře a&nbsp;plížíval se dále ulicemi pražskými se svěšenou hlavou, zakaboněným celém, zamyšlen, bled a&nbsp;vysílen jako člověk nosící brzkou smrt ve svých prsou.</p>
			<p class="MLP_text ParaOverride-1">Kromě toho přestal se zabývati svými zamilovanými studiemi a&nbsp;mimo svůj obyčej zřídkakdy zdržoval se doma, takže jsem často několikrát musil do bytu, nežli jsem jej stihnul.</p>
			<p class="MLP_text ParaOverride-1">Kam chodil a&nbsp;za jakým účelem, nezvěděl jsem, aniž jsem vůbec mohl vypátrati příčinu nápadné změny, která se s&nbsp;ním byla tak znenadání stala.</p>
			<p class="MLP_text ParaOverride-1">Tak uplynulo několik měsíců.</p>
			<p class="MLP_text ParaOverride-1">Minula zima, minulo jaro a&nbsp;nastalo léto.</p>
			<p class="MLP_text ParaOverride-1">Povážlivý stav přítelův se neměnil a&nbsp;již jsem měl za to, že není žádné pomoci, když právě tak náhle, jako se byla změna stala, dověděl jsem se příčinu.</p>
			<p class="MLP_text ParaOverride-1">Navštíviv kdysi za krásného letního odpůldne přítele, zastihnul jsem jej u&nbsp;stolu v&nbsp;zadumání nad starým situačním plánem Prahy a&nbsp;okolí.</p>
			<p class="MLP_text ParaOverride-1">Když jsem vstoupil, obrátil přítel ke mně zažloutlý obličej a&nbsp;poznav mne vyskočil ze stolice s&nbsp;takovým kvapem, jakého jsem u&nbsp;něho po kolik měsíců nebyl zpozoroval, a&nbsp;padnuv mi kolem krku, počal mne líbati, jako by se byl po letech setkal s&nbsp;horoucně milovanou milenkou a&nbsp;nikoli s&nbsp;přítelem, kterého mohl spatřit každý den.</p>
			<p class="MLP_text ParaOverride-1">„Co se stalo?“ tážu se udiven, bráně se neočekávanému a&nbsp;mezi mnou a&nbsp;přítelem zcela nezvyklému líbání.</p>
			<p class="MLP_text ParaOverride-1">„Konečně! Konečně!“ odpovídá přítel s&nbsp;nelíčenou radostí.</p>
			<p class="MLP_text ParaOverride-1">„Tak přece mluv!“ naléhám netrpělivě a&nbsp;přítel upřev na mne zkoumavý pohled, dí:</p>
			<p class="MLP_text ParaOverride-1">„Konečně se mi podařilo vypátrat tajemství Balkova obrazu svatého Xaveria.“</p>
			<p class="MLP_text ParaOverride-1">„Šílíš?!“ vzkřiknul jsem mimovolně, neboť právě tak, jako mne byla nenadálá jarost a&nbsp;svěžest přítelova mile překvapila, zalekla mne neočekávaná poslední jeho slova, jako když ze záhonku fialek, v&nbsp;němž domníváš se nalézti ptáče, hnízdo své poprvé opustivší, zasyčí na tebe jedovatá zmije.</p>
			<p class="MLP_text ParaOverride-1">Přítel odstoupil několik kroků ode mne a&nbsp;s&nbsp;ledovým klidem pravil:</p>
			<p class="MLP_text ParaOverride-1">„Nikoli, hochu drahý, nešílím! Promiň, že v&nbsp;prvním návalu radosti, když jsem tě spatřil, nechoval jsem se, jak se sluší na člověka mého rázu. Co však jsem řekl, na tom trvám; tajemství je šťastně rozluštěno, a&nbsp;libo-li ti, můžeš dnes v&nbsp;noci se mnou vyzvednouti poklad.“</p>
			<p class="MLP_text ParaOverride-1">Nedůvěřivě pohlížel jsem mlčky na přítele, když popošel ke stolu, a&nbsp;jeda prstem po situačním plánu, pravil:</p>
			<p class="MLP_text ParaOverride-1">„Zde je už správně a&nbsp;určitě naznačena cesta k&nbsp;pokladu. Není pochybnosti, že je pravá. Bude-li však také poklad za obrovskou tu práci stát, ovšem ještě nelze udati.“</p>
			<p class="MLP_text ParaOverride-1">Poté nedbaje hrubě mé přítomnosti, počal zcela klidně přecházeti po komnatě.</p>
			<p class="MLP_text ParaOverride-1">Neobyčejný jeho klid nemálo mne mýlil, neboť právě takovým býval v&nbsp;dobách, kdy pokládal jsem jej duševně i&nbsp;tělesně za úplně zdravého.</p>
			<p class="MLP_text ParaOverride-1">„Doposud ničemu nerozumím, vlastně nic nechápu, Xaverie,“ přerušuju po chvíli mlčení. „Možno-li ti podat vysvětlení, ukojíš nejen mou zvědavost, ale zaplašíš i&nbsp;palčivé pochybnosti mé o&nbsp;tvém duševním stavu.“</p>
			<p class="MLP_text ParaOverride-1">Přítel útrpně se usmál. V&nbsp;úsměvu jeho spočívala však jistota muže, který jest si vědom, že závisí jen na jeho vůli, aby v&nbsp;několika okamžicích zaplašil veškeré pochybnosti.</p>
			<p class="MLP_text ParaOverride-1">„Buď bez starosti o&nbsp;mé mozkové nervy,“ děl po chvíli. „Konajíť nyní právě tak solidně a&nbsp;klidně ‚svou práci‘ jako kdykoli jindy, ledaže v&nbsp;tomto okamžiku nejsou snad tak příliš napjaty a&nbsp;rozechvěny jako v&nbsp;poslední době, kdy jsouce téměř bez přestání mou vůlí mrskány ku práci, nedovedly zroditi než pochybnost, nepokoj a&nbsp;nespokojenost, ba beznadějnost. Doba, kdy bylo třeba mysliti a&nbsp;pracovati, už minula; nyní možno o&nbsp;práci promluviti, a&nbsp;libo-li ti, povím ti, co…“</p>
			<p class="MLP_text ParaOverride-1">„Vypravuj tedy!“ přerušil jsem přítelovu řeč.</p>
			<p class="MLP_text ParaOverride-1">Tento usednuv proti mně za stůl, jal se vypravovati v&nbsp;tento smysl:</p>
			<p class="MLP_text ParaOverride-1">„Trvám, že doposud ještě se pamatuješ na tajemná slova, jež byl malíř Balko několik okamžiků před svou smrtí mé babičce diktoval.</p>
			<p class="MLP_text ParaOverride-1">Rovněž tak jest ti známo, jaký účinek měla mystická slova umírajícího na naivní mysl nejen mé babičky, nýbrž i&nbsp;po letech ještě na mysl mé matky.</p>
			<p class="MLP_text ParaOverride-1">Můžeš si tedy snadno představiti, jaký účinek asi měla posvátná úcta mé matky k&nbsp;obrazu, ke kterému se mystická slova ta vztahovala, na mne, když jsem v&nbsp;průvodu matčině celé dny trávíval před obrazem umírajícího svatého Xaveria, o&nbsp;kterémžto svatém, upřímně řečeno, podnes nevím více podstatného, nežli že náležel mezi stoupence pověstného Ignáce z&nbsp;Loyoly, že nadšen pro víru křesťanskou působil v&nbsp;Indii s&nbsp;bezpříkladným sebezapíráním nejen jako kněz, nýbrž i&nbsp;jako voják, že však svým přísným životem a&nbsp;vzorným příkladem daleko více mezi obyvatelstvem působil na prospěch víry křesťanské nežli zbraní a&nbsp;že slávy, kterouž mu po jeho smrti, jež jej stihla na cestě do města Goa, církev katolická prokazuje, vším právem zasluhuje.</p>
			<p class="MLP_text ParaOverride-1">Matka má ovšem znala celou řadu rozličných legend a&nbsp;životopisů podivuhodného tohoto muže, nicméně navzdor tomu, že mi je nesčíslněkráte vypravovala, nepřiměl by mne nikdo ani nejbolestnějším mučením k&nbsp;tomu, bych jen jedinou z&nbsp;nich znovu vypravoval.“</p>
			<p class="MLP_text ParaOverride-1">„Kam zabíháš?“ přerušil jsem vypravujícího. „Proti svému obyčeji počínáš zcela nelogicky. Jak se zdá, chtěls vypravovat o&nbsp;účinku matčiny úcty k&nbsp;obrazu a&nbsp;vůbec veškerého toho tajemnůstkářství na svou mladistvou mysl, a&nbsp;odbočuješ k&nbsp;věcem, jež s&nbsp;tím naprosto nesouvisí. Co je mi v&nbsp;tu chvíli po životopise nebo legendách katolického misionáře v&nbsp;Indii?“</p>
			<p class="MLP_text ParaOverride-1">Přítel neuznav mého vyrušení z&nbsp;proudu řeči ani za hodno nejnepatrnější omluvy nebo poznámky, pokračoval ve svém vypravování:</p>
			<p class="MLP_text ParaOverride-1">„Jako dítě a&nbsp;hoch, ba ještě jako mladík stával nebo klečíval jsem po boku své matky před Balkovým obrazem v&nbsp;oné zbožné bezmyšlenkovitosti, z&nbsp;kteréž rodívá se buď náboženský fanatismus, když je člověk duševně čilý, anebo onen druh otupělosti a&nbsp;otrlosti duševní, kterouž ‚zbožný lid‘ nazývá ‚oddání se do vůle boží‘, když je člověk na duchu obmezen.</p>
			<p class="MLP_text ParaOverride-1">Naštěstí pro mne vznikla ve mně zvláštní jakás pochybnost. Nevím sice kdy, kde a&nbsp;jak vzala původ, existence její však dosti záhy se přihlásila o&nbsp;své právo. Počal jsem pochybovati.</p>
			<p class="MLP_text ParaOverride-1">Zpočátku týkaly se pochybnosti věcí nepatrných, později vždy důležitějších, až posléze nebylo skoro ani jediné věci, ke které bych nebyl připsal znamení otázky na tak dlouho, dokud jsem nenabyl o&nbsp;ní úplného přesvědčení; slovem počal jsem mysliti a&nbsp;souditi.</p>
			<p class="MLP_text ParaOverride-1">Jak ti známo, byl jsem vychován v&nbsp;nejpřísnějších zásadách neboli předsudcích bigotnosti.</p>
			<p class="MLP_text ParaOverride-1">Myšlenkový boj o&nbsp;jich vykořenění byl tudíž tuhý a&nbsp;houževnatý; ale posléze přece vykořeněny úplně, takže nadešli dnové, kdy klečíval jsem v&nbsp;chrámě svatomikulášském po boku své zbožné matky s&nbsp;myšlenkami zcela profánními, kdy klečíval jsem tam pouze z&nbsp;té příčiny, bych dobrou a&nbsp;v&nbsp;mnohém ohledu převýbornou matku, která mimo svou zbožnost a&nbsp;víru neměla jiných duševních a&nbsp;mravních opor, svou negací posvátných tradic v&nbsp;hloubi duše neurazil a&nbsp;tak nevýslovně nešťastnou neučinil.</p>
			<p class="MLP_text ParaOverride-1">Duševní tento převrat děl se u&nbsp;mne velmi pomalu; bez přísných studií a&nbsp;bez mnohé nahodilé pomůcky vědecké, které jsem se instinktivně nebo za přispění jiných domohl, nebyl by se zajisté převrat ten stal ani tak rychle, ani tak úplně.</p>
			<p class="MLP_text ParaOverride-1">Jako na podzim opadává ze stromu jeden lístek po druhém, až zůstane holý kmen s&nbsp;větvemi, tak opadával znenáhla u&nbsp;mne ve filosofické výhni pochybností jeden lístek zbožnosti a&nbsp;pouhé víry bez přesvědčení po druhém, až zbyl holý kmen a&nbsp;několik větví: zásady a&nbsp;zásadečky víry a&nbsp;chorobný kořen: předpojatá mysl, z&nbsp;které byly vypučely.</p>
			<p class="MLP_text ParaOverride-1">Avšak i&nbsp;tento kmen a&nbsp;větve, ba i&nbsp;kořen znenáhla ztrouchnivěly a&nbsp;zbyl jen zárodek nového duševního života. Tento však počal znenadání klíčiti a&nbsp;vypučel z&nbsp;něho zdravý kořen nový: nepředpojatá mysl. V&nbsp;duši mé vznikly myšlenky nové, svěží, a&nbsp;z&nbsp;těchto vykrystalovaly se nové zásady, jež vrcholily v&nbsp;neobsáhlém dosud a&nbsp;nejrozličněji definovaném pojmu: bůh.</p>
			<p class="MLP_text ParaOverride-1">‚Co je bůh?‘ ozývalo se v&nbsp;mé duši v&nbsp;tisícerém ohlase. A&nbsp;v&nbsp;době té byl jsem duševně dospěl tak daleko, že nemohl jsem odpovědíti jinak nežli: ‚Bůh je rezultující přírodních sil.‘“</p>
			<p class="MLP_text ParaOverride-1">„Výborně!“ zvolal jsem mimovolně.</p>
			<p class="MLP_text ParaOverride-1">Přítel však nedbaje opět mého vyrušení, pokračoval klidně dále:</p>
			<p class="MLP_text ParaOverride-1">„A&nbsp;na tomto základě, ať již pravém nebo klamném, počal jsem svou nevděčnou práci: přemýšleti o&nbsp;tajemství Balkova obrazu svatého Xaveria. Nelze mi ovšem ani nejhlavnější výkony klopotné a&nbsp;často zdánlivě úplně beznadějné mé duševní práce sledovati, a&nbsp;proto naznačím ti ji jen v&nbsp;nejhrubších obrysech.</p>
			<p class="MLP_text ParaOverride-1">První otázka, která se mi naskytla, byla: ‚Je-li v&nbsp;obraze skutečně nějaké tajemství skryto, jakým způsobem a&nbsp;jakými prostředky je možno odvážiti se k&nbsp;jeho odhalení?‘</p>
			<p class="MLP_text ParaOverride-1">Přemýšleje o&nbsp;této otázce, shledal jsem, že k&nbsp;odhalení jakéhokoli tajemství vůbec, a&nbsp;tudíž i&nbsp;tohoto možno se odvážiti jen s&nbsp;nejpřesnější logikou, a&nbsp;za nejvhodnější prostředky výpomocné uznal jsem matematiku a&nbsp;vědy přírodní.</p>
			<p class="MLP_text ParaOverride-1">K&nbsp;rezultátu tomuto dospěl jsem asi před dvanácti lety a&nbsp;od té doby věnoval jsem každý volný okamžik přísným studiím jmenovaných věd.</p>
			<p class="MLP_text ParaOverride-1">Čím hlouběji však jsem se zabíral do studia, tím více jevila se mi bezpodstatnost posledních slov umírajícího Bálka, jež byl mé babičce diktoval, a&nbsp;po mnohém přemyšlení zavrhl jsem vše jako pouhou halucinaci umírajícího, tudíž duševně již nepříčetného člověka.</p>
			<p class="MLP_text ParaOverride-1">Je-li skutečně jakého tajemství v&nbsp;obrazu, proč medle umírající Balko nenaznačil jeho podstatu nebo aspoň zdaleka způsob jeho odhalení? Proč pravil ke konci, že&nbsp;– kdo vytrvalostí a&nbsp;železnou vůlí obrněn bude před obrazem dlíti, tomu že svatý Xaverius zjeví neocenitelný poklad?</p>
			<p class="MLP_text ParaOverride-1">Což nedlely babička a&nbsp;matka má ‚vytrvalostí a&nbsp;železnou vůlí obrně­ny‘ před obrazem po mnoho let, což neupjal jsem já sám veške­rou svou mysl na obraz, abych vypátral v&nbsp;něm skryté tajemství, a&nbsp;přece svatý Xaverius nejednal dle Balkova slibu a&nbsp;neocenitelného pokladu nám nezjevil!</p>
			<p class="MLP_text ParaOverride-1">Posléze v&nbsp;rozmrzelosti nad marným mudrováním, kladením sobě otázek a&nbsp;jich často pošetilým zodpovídáním pohodil jsem pyšně hlavou a&nbsp;pevně jsem si předsevzal, že nebudu se již obírati záležitostí, která po zralém uvážení nezdála se mi býti než fantazmagorickým výtvorem mozku ve své pravidelné funkci již přerušeného.</p>
			<p class="MLP_text ParaOverride-1">Předsevzetí mé bylo sice pevné, nicméně provedení velmi nesnadné. Neboť uvážíš-li, v&nbsp;jakých poměrech jsem byl vychován, že obraz a&nbsp;jeho domnělé tajemství co den, ba téměř každou hodinu uváděny mi na mysl, přisvědčíš mi, když dím, že navzdor největšímu namáhání a&nbsp;skutečně násilnému zapuzování myšlenky na Balkův obraz nemohl jsem se jí zbaviti a&nbsp;že mne pronásledovala s&nbsp;houževnatostí palčivé vzpomínky na starý jakýs poklesek, jehož jsme se byli z&nbsp;mládí dopustili a&nbsp;jejž ještě před svou smrtí musíme napraviti.</p>
			<p class="MLP_text ParaOverride-1">Pevné vůli mé arci se poněkud podařilo odpuditi osudnou myšlenku aspoň potud, že nestala se nikdy na delší čas předmětem pravidelného hlubšího přemítání.</p>
			<p class="MLP_text ParaOverride-1">V&nbsp;době té zemřela má matka náhle, byvši raněna mrtvicí, právě když zrána odcházela jako obyčejně z&nbsp;chrámu svatomikulášského.</p>
			<p class="MLP_text ParaOverride-1">V&nbsp;den po jejím pohřbu seděl jsem doma o&nbsp;samotě zasmušen a&nbsp;rozlítostněn, probíraje se v&nbsp;listinách úřadních i&nbsp;soukromých, jež byly po matce zbyly a&nbsp;kteréž ona u&nbsp;vzácné vážnosti chovala buď jako upomínky, nebo listiny potřebné a&nbsp;nutné.</p>
			<p class="MLP_text ParaOverride-1">Osudnou náhodou nalezl jsem lístek, jejž byl Balko před svou smrtí babičce mé diktoval a&nbsp;o&nbsp;němž mi byla matka až dosud jen vyprávěla, aniž by mi jej byla kdy ukázala.</p>
			<p class="MLP_text ParaOverride-1">Pohled na polozpukřelý papír a&nbsp;nepravidelný kostrbatý švabach babiččin oživil v&nbsp;mé duši veškeré upomínky, a&nbsp;od toho okamžiku mělo mne tajemství Balkova obrazu opět ve svých tenatech. Marně jsem se přemlouval, marně jsem se bránil; mystická slova lístku pronásledovala mne ve dne v&nbsp;noci, až dozrálo ve mně předsevzetí, že pokusím se poznovu o&nbsp;rozřešení záhadného a&nbsp;více než pochybného tajemství.</p>
			<p class="MLP_text ParaOverride-1">Zahájil jsem práci znovu.</p>
			<p class="MLP_text ParaOverride-1">Především počal jsem zkoumati, diktoval-li Balko v&nbsp;posledních svých okamžicích mé babičce cosi aspoň částečně podstatného, nebo&nbsp;– nalézaje se již v&nbsp;nepříčetném stavu duševním&nbsp;– cosi naprosto nebo zčásti smyšleného, a&nbsp;jaký byl při tom asi jeho zámysl.</p>
			<p class="MLP_text ParaOverride-1">Z&nbsp;chaosu myšlének, vzpomínek a&nbsp;jednotlivých dat vybíral jsem především ony, z&nbsp;nichž mohl jsem seznati&nbsp;povahu Balkovu, a&nbsp;dospěl po dlouhém přemítání, že povaha jeho nebyla by se srovnávala se lží, ať již skutečnou nebo žertovnou.</p>
			<p class="MLP_text ParaOverride-1">V&nbsp;posledním jeho diktandu zdála se tedy přece spočívati pravda, ovšem zahalená v&nbsp;mystické roucho temného výrazu. Ale jak přijíti k&nbsp;jádru, jak nalézti aspoň zásvit, jenž by třeba na okamžik osvítil dráhu, po které by bylo možno, byť jen o&nbsp;krok přiblížiti se k&nbsp;tajemnému cíli?</p>
			<p class="MLP_text ParaOverride-1">Přemýšlel a&nbsp;zkoumal jsem dále a&nbsp;snažil se odpověděti zcela přesně na tisíceré otázky, z&nbsp;nichž nyní ovšem jen některé mohu uvésti.</p>
			<p class="MLP_text ParaOverride-1">Konečný rezultát všeho: zjevení ‚neocenitelného pokladu‘ ponechal jsem zatím stranou a&nbsp;tázal se sama sebe: ‚Kdo uložil tajemství v&nbsp;obraz?‘</p>
			<p class="MLP_text ParaOverride-1">Odpověď naskytla se prostě sama sebou: Kdož jiný než Balko, jenž tvrdí, že ‚obraz nebyl malován pouze pro oko a&nbsp;pro povznesení mysli zbožných křesťanů‘, nýbrž že ‚je v&nbsp;něm více, nežli bývá v&nbsp;obrazech největších mistrů, cosi, nad čímž by tisícové s&nbsp;pohrdáním pokrčili ramenoma, z&nbsp;čehož však by přece mohla vzejíti spása miliónům‘.</p>
			<p class="MLP_text ParaOverride-1">Mluvil-li zde Balko promyšleně a&nbsp;zcela přesně logicky, spočívalo tedy tajemství v&nbsp;malbě samé, a&nbsp;přece bylo tak zvláštním, že neshledáváme cosi podobného ani v&nbsp;malbách největších mistrů; bylo tudíž dle všeho, abych tak řekl ‚nemalířským‘, netýkalo se a&nbsp;nezakládalo se v&nbsp;umění malířském, nýbrž v&nbsp;čemsi, čímž Balko i&nbsp;nad největší mistry vynikal.</p>
			<p class="MLP_text ParaOverride-1">Tím přesunuly se myšlénky mé opět na Balka jako člověka. Opět zkoumal jsem jeho povahu, život a&nbsp;snahy a&nbsp;vybíral pouze ony stránky a&nbsp;známky, jež mohly býti v&nbsp;jakéms takéms styku s&nbsp;věcí, o&nbsp;kterou šlo.</p>
			<p class="MLP_text ParaOverride-1">Probrav všechny upomínky na četné podrobnosti z&nbsp;matčina vypravování, neboť nic jiného neměl jsem k&nbsp;dispozici, vylovil jsem následující drobty, jež zdály se míti pro svůj účel nějaké ceny:</p>
			<p class="MLP_text ParaOverride-1">Balko byl nespokojen se svým osudem, často si stěžoval, že minul se cílem života. Vedle svého umění miloval samotu, vážné přemítání a&nbsp;studie přírodovědecké; byl člověk lidumilný a&nbsp;zanášel se myšlénkami reformačními.</p>
			<p class="MLP_text ParaOverride-1">To bylo vše, o&nbsp;čem jsem věděl, že se tím Balko lišil jako člověk i&nbsp;umělec od jiných malířů.</p>
			<p class="MLP_text ParaOverride-1">V&nbsp;jaké souvislosti bylo to však s&nbsp;tajemstvím obrazu?</p>
			<p class="MLP_text ParaOverride-1">Myšlénky mé počaly se opět rozbíhati; probíral jsem jednu po druhé, avšak žádná nehodila se mi k&nbsp;první důležitější vymoženosti mého bádání, že tajemství obrazu nezakládá se v&nbsp;umění malířském.</p>
			<p class="MLP_text ParaOverride-1">Logické zkoumání mé zůstalo úplně bez úspěchu.</p>
			<p class="MLP_text ParaOverride-1">V&nbsp;průběhu dalšího přemýšlení uznal jsem za nutné zkoumati opět malbu samu, k&nbsp;čemu mě hlavně také přiměla diktovaná slova Balkova: ‚Kdo dovede třeba po léta dlíti před obrazem tím, kdo upne veškerou svou mysl na obraz, aby tajemství vypátral atd.‘</p>
			<p class="MLP_text ParaOverride-1">Učinil jsem tedy dle slov těch a&nbsp;zkoumaje stával jsem před obrazem, kdykoli se mi naskytla příležitost.</p>
			<p class="MLP_text ParaOverride-1">V&nbsp;první době nepozoroval jsem jako dříve nic zvláštního, ledaže budil jakýsi druh ztuhlosti v&nbsp;postavě svatého Xaveria moji pozornost, kterou jsem následkem toho zdvoj- ba ztrojnásobil.</p>
			<p class="MLP_text ParaOverride-1">Nicméně ani zbystřená pozornost má nevedla k&nbsp;žádnému cíli. Svatý Xaverius díval se na obraze s&nbsp;týmž bolestným výrazem v&nbsp;oku tak klidně, a&nbsp;přece zas tak trpce v&nbsp;neurčité prázdno, že mi bývalo mnohdy až úzko, když po mnoho hodin nespustil jsem zraku z&nbsp;obličeje svatého, a&nbsp;po celou tu dobu nic jiného nepozoroval nežli děsný výraz blízké smrti, jejž byl malíř v&nbsp;obličeji tom tak mistrně vyznačil.</p>
			<p class="MLP_text ParaOverride-1">Pochybnosti mé počaly se poznovu množiti a&nbsp;jsem jist, že bych se byl opět načas vzdal všeho dalšího zkoumání, kdybych byl náhodou nepřišel na další důležité známky.</p>
			<p class="MLP_text ParaOverride-1">Opozdiv se jednou odpoledne v&nbsp;chrámě, shledal jsem, když jsem chtěl chrám opustiti, že stalo se mi jako kdysi mé matce: chrám byl zavřen a&nbsp;já v&nbsp;něm o&nbsp;samotě.</p>
			<p class="MLP_text ParaOverride-1">Zpočátku jsem tomu byl povděčen; byltě jsem až dosud Balkův obraz zkoumal jen ze zdáli, nyní se mi naskytla příležitost ku zkoumání z&nbsp;bezprostředního blízka.</p>
			<p class="MLP_text ParaOverride-1">Nerozmýšleje se dlouho vyskočil jsem na oltář a&nbsp;jal se obraz prohlížeti. Počal jsem zkoumání po svém zvyku systematicky postupně od hlavy svatého, leč ani z&nbsp;bezprostředního blízka nebylo možno nic podstatného vypátrati.</p>
			<p class="MLP_text ParaOverride-1">Znenadání utkvěl zrak můj na jistém místě na prsou a&nbsp;cosi jako blesk radosti prolítlo mou duší.</p>
			<p class="MLP_text ParaOverride-1">Místo, na němž byl zrak můj utkvěl, mělo zvláštní ráz. Nebyl to bod, nebyla to čára, a&nbsp;přece se tam zrak můj zastavil, přece jsem poznal, že místo to má zvláštní nějaký účel.</p>
			<p class="MLP_text ParaOverride-1">Bylo to jakési mimo volné zatrhnutí štětcem, když byl obraz malován. Když jsem pak napjal svou pozornost, nalezl jsem v&nbsp;místě tom také jistý bod, zcela určitě naznačený střed.</p>
			<p class="MLP_text ParaOverride-1">‚Co však znamená tato známka? Je osamělá nebo je jich více na obraze?‘ byly první mé myšlénky. A&nbsp;bez odkladu počal jsem pozorování poznovu od hlavy pečlivěji a&nbsp;bedlivěji než poprvé.</p>
			<p class="MLP_text ParaOverride-1">K&nbsp;nemalému překvapení nalezl jsem na čele podobnou známku jako na prsou, pak třetí na rameně a&nbsp;čtvrtou na palci levé ruky. Více podobných známek nemohl jsem vypátrati.</p>
			<p class="MLP_text ParaOverride-1">Spokojil jsem se však úplně tímto rezultátem, poněvadž nebylo již žádné pochybnosti, že známky ty jsou zúmyslné, slovem že mohou vésti k&nbsp;vypátrání tajemství obrazu.</p>
			<p class="MLP_text ParaOverride-1">V&nbsp;radosti nad neočekávaným tímto odhalením ani jsem nepozoroval hlavní příčinu, pro kterou jsem při největší pozornosti naprosto nemohl nalézti více známek na obraze: že se bylo totiž již valně setmělo.</p>
			<p class="MLP_text ParaOverride-1">Teprve když jsem skočil z&nbsp;oltáře, seznal jsem, že je již téměř tma, a&nbsp;věda, že tentokráte není žádné pomoci, že musím noc stráviti v&nbsp;chrámě, hledal jsem nejpohodlnější místo k&nbsp;přenocování a&nbsp;nalezl je ve zpovědnici naproti oltáři svatého Xaveria.</p>
			<p class="MLP_text ParaOverride-1">Usednuv v&nbsp;ní opřel jsem hlavu v&nbsp;dlaně.</p>
			<p class="MLP_text ParaOverride-1">Mozkem mým vířil proud myšlenek; krev má byla neobyčejně rozprouděna. Nalézalť jsem se ve zcela mimořádném stavu, asi jako člověk, jenž byl po dlouholetém otročení pozbyl již veškerou naději na uvolnění a&nbsp;jemuž znenadání byli zvěstovali, že je úplně svobodným.</p>
			<p class="MLP_text ParaOverride-1">O&nbsp;řádném a&nbsp;pravidelném přemítání ovšem nemohlo býti ani řeči; zadumal jsem se, a&nbsp;teprve když byl myšlenkový proud poněkud své prudkosti pozbyl, přešlo zadumání znenáhla v&nbsp;polosnění.“</p>
			<p class="MLP_text ParaOverride-1">Přítel se poté odmlčel a&nbsp;vstav přešel několikráte mlčky po komnatce.</p>
			<p class="MLP_text ParaOverride-1">Zdálo se, jako by si chtěl oddechnouti nebo zaplašiti chmurnou jakousi vzpomínku. Byl zamyšlen a&nbsp;dojat. Nevyrušil jsem ho tedy a&nbsp;vyčkal, až za delší chvíli, usednuv si opět naproti mně, bez vybídnutí počal dále vypravovati.</p>
			<p class="MLP_text ParaOverride-1">„Hrobové ticho a&nbsp;noční chlad působily na mé rozechvěné nervy velmi konejšivě; ale nemohl jsem přece usnouti, aniž se probrati z&nbsp;polosnění.</p>
			<p class="MLP_text ParaOverride-1">Několik hodin minulo. Znenadání se mi zdá, jako bych slyšel temné jakési ťapání, jako by velký pes běžel od hlavního oltáře ku vchodu chrámu, pak jako by se byl obrátil a&nbsp;běžel zase ve směru opačném k&nbsp;hlavnímu oltáři, načež jako by se byl v&nbsp;nejprudším běhu vprostřed chrámu zastavil.</p>
			<p class="MLP_text ParaOverride-1">Za několik okamžiků spatřil jsem velkého černého kocoura, plížícího se z&nbsp;lodi chrámové k&nbsp;prostřednímu oltáři, před nímž jsem se nalézal. Vůkol nastalo opět hrobové ticho. Kocour svítě příšerně očima, plížil se tiše a&nbsp;opatrně k&nbsp;oltáři, jako by se připravoval ku skoku na lup, a&nbsp;doplíživ se až k&nbsp;stupním oltářním, zastavil se, za­mňoukal a&nbsp;v&nbsp;mžiknutí oka skočil na oltář.</p>
			<p class="MLP_text ParaOverride-1">V&nbsp;následujícím okamžiku spatřil jsem však na oltáři místo kocoura příšernou jakous postavu. Byl to zcela nahý mužík malinkého, útlounkého tělíčka s&nbsp;obrovskou hlavou; seděl na oltáři nepohnutě, se svěšenou hlavou; nohy visely mu dolů, jako když posadíš trpaslíka na velký stůl.</p>
			<p class="MLP_text ParaOverride-1">Nežli však jsem mohl pitvorného mužíka prohlédnouti, zaslechl jsem z&nbsp;lodi chrámové dvoje lehké lidské kročeje. Jedny přicházely od hlavního oltáře, druhé od vchodu chrámového, a&nbsp;za chvíli spatřil jsem dvé ženských postav v&nbsp;smutečním šatu. Přicházely volným krokem se svěšenými hlavami, jako by byly v&nbsp;zbožné rozjímání pohrouženy; u&nbsp;oltáře svatého Xaveria se zastavily, a&nbsp;pokleknuvše těsně podle sebe, sepjaly ruce k&nbsp;modlitbě.</p>
			<p class="MLP_text ParaOverride-1">Pitvorný mužík na oltáři seděl chvíli tiše. Znenadání však počal kejklati nohama, roztáhl vodorovně ruce a&nbsp;vymrštil se prudce do výše tak obratně, že v&nbsp;mžiknutí stál na oltáři vzpřímen, nepohnutě jako socha.</p>
			<p class="MLP_text ParaOverride-1">Před oltářem klečící ženštiny vstaly a&nbsp;zahleděly se upřeně na netvora, jenž dutým hlasem jal se mluviti:</p>
			<p class="MLP_text ParaOverride-1">‚Víte, co je blázen? Dovedete rozeznat blázna od moudrého?&nbsp;– Dovedla bys to, Boženko, kdyby to byl tvůj vnuk?&nbsp;– Dovedla bys to i&nbsp;ty, Kateřino, kdyby to byl tvůj vlastní syn?&nbsp;– Vizte jej tamo!‘</p>
			<p class="MLP_text ParaOverride-1">A&nbsp;přitom ukázal prstem na mne.</p>
			<p class="MLP_text ParaOverride-1">Obě ženštiny se obrátily. V&nbsp;jedné z&nbsp;nich poznal jsem svou matku s&nbsp;výrazem nevýslovné bolesti v&nbsp;starostlivé bledé tváři, v&nbsp;druhé zdálo se mi, že poznávám dle matčina popisu babičku, v&nbsp;trpaslíku pak Balka…</p>
			<p class="MLP_text ParaOverride-1">Chtěl jsem vzkřiknouti, leč současně vzniklo v&nbsp;mé duši přesvědčení, že vše, co vidím, jest pouhý sen.&nbsp;–</p>
			<p class="MLP_text ParaOverride-1">Procitnul jsem…</p>
			<p class="MLP_text ParaOverride-1">Jasná zář měsíce padala oknem na Balkův oltářní obraz a&nbsp;poslední zápas, zračící se v&nbsp;tváři svatého Xaveria, nabyl v&nbsp;osvětlení tom rázu téměř démonického. Před oltářem nebylo nikoho, kolem panovalo hrobové ticho. Ale bylo mi přece jako člověku, jenž se byl mimo nadání dotknul tuhnoucí mrtvoly.</p>
			<p class="MLP_text ParaOverride-1">Procitnuv zachvěl jsem se; počalo mi býti teskno a&nbsp;úzko, studený pot mi vyvstal na čele, mrazilo mne. Vzpřímiv se setřel jsem skoro bázlivě pot s&nbsp;čela a&nbsp;vystoupil ze zpovědnice.</p>
			<p class="MLP_text ParaOverride-1">Byl jsem si sice úplně vědom, kde a&nbsp;proč se tam nalézám; byl jsem si sice úplně vědom, že nemám ani nejmenší příčiny k&nbsp;úzkosti nebo docela k&nbsp;bázni, a&nbsp;přece jsem se nemohl ubrániti nejděsnějším pocitům, jaké byly kdy mou duši rozechvěly.</p>
			<p class="MLP_text ParaOverride-1">Vystoupiv ze zpovědnice počal jsem zpočátku volně, pak vždy prudčeji přecházeti před Balkovým obrazem.</p>
			<p class="MLP_text ParaOverride-1">Obrovský chrám byl takřka kouzelně osvětlen.</p>
			<p class="MLP_text ParaOverride-1">Několika okny padala dovnitř bledá zář měsíce; zde táhla se po stěně, zčásti přes obraz, pak po zemi, daleko dovnitř chrámu, kde u&nbsp;protější stěny ve výši osvítila bílou sochu vážného starce; tam postříbřila temné řezbářské práce na portálu oltáře, přelétla jak charý stín oltář, a&nbsp;vniknuvši hlouběji do chrámu, zanikla v&nbsp;několika pramenech mezi lavicemi temné kaple.</p>
			<p class="MLP_text ParaOverride-1">Onde vniknulo jen několik paprsků na pěkný oltářní obraz Madony, jenž skvěl se jako v&nbsp;stříbrné mlze, tamo zase celý proud padá na ohyzdnou postavu s&nbsp;děsným výrazem v&nbsp;tváři a&nbsp;hrozivě vyzdviženou pravicí, kdežto opodál ozařuje týž proud něžné andíl­ky se zlatýma křídloma a&nbsp;dodává sladkému úsměvu v&nbsp;jich tvářích děsného výrazu, poněvadž zde s&nbsp;bledou září měsíce zápasí z&nbsp;blízké kaple vycházející kmitavé červené světlo věčné lampy.</p>
			<p class="MLP_text ParaOverride-1">Zde paprsky měsíce krášlí a&nbsp;mírní, tam zase, zvláště kde tvoří s&nbsp;věcnými lampami dvojsvětlí, hyzdí až k&nbsp;děsnosti; jinde pak, kde temno paprsky přemáhá, anebo kam vůbec ani zář, ani reflex paprsků měsíčních nevniká, zírá hrozné, temné prázdno…</p>
			<p class="MLP_text ParaOverride-1">Úzkost má nepochopitelným způsobem se vzmáhala. Bránil jsem se jí sice důvody rozumu a&nbsp;rozvahy; úsilí mé zůstalo však marným.</p>
			<p class="MLP_text ParaOverride-1">Byl jsem v&nbsp;nejvyšší míře rozčilen a&nbsp;rozechvěn a&nbsp;poprvé v&nbsp;životě svém pochopil jsem velebnou hrůzu, jakou působí umění katolického náboženství na prostý lid; neboť když již u&nbsp;mne, u&nbsp;člověka mladého, zdravého, jenž se byl vyzul takřka ze všech předsudků a&nbsp;skoro pro vše, co kolem něho zdálo se býti děsivým, měl rozumový důvod, nebyly důvody, kterými se bránil proti neobyčejnému, příšernému dojmu, téměř nic platny: jaká duševní muka musila si vytrpěti prostá moje matka, když jako já probděla dlouhou noc v&nbsp;pustém chrámě…</p>
			<p class="MLP_text ParaOverride-1">Nepokoj a&nbsp;rozčilení vypudily mne od oltáře svatého Xaveria.</p>
			<p class="MLP_text ParaOverride-1">Rychlým krokem popošel jsem doprostřed chrámu a&nbsp;mimovolně hledal místo, kde bych postál neb usednul.</p>
			<p class="MLP_text ParaOverride-1">Marně! V&nbsp;celém chrámě nenalezl jsem žádného; všade jsem se cítil nevolným, všade mne provázela nevýslovná úzkost, všade mne mrazilo.</p>
			<p class="MLP_text ParaOverride-1">Prudkým krokem přecházel jsem po chrámě; kroky mé v&nbsp;dutém ohlase odrážely se od klenby chrámové, ba zdálo se, jako by za hrobového ticha i&nbsp;dýchání mé bylo slyšet až na konci chrámu.</p>
			<p class="MLP_text ParaOverride-1">Konečně po několika trapných hodinách, z&nbsp;nichž každá zdála se mi býti věčností, vnikl jitřní zásvit do chrámu, a&nbsp;zápase krátký čas s&nbsp;plavým již svitem měsíce, rozsypal posléze své jemné růže po celém chrámě, takže vše kolem mne lesklo a&nbsp;třpytilo se v&nbsp;nejsvěžejší čarokráse spanilého letního jitra.</p>
			<p class="MLP_text ParaOverride-1">Minulo však přece ještě drahně času, nežli jsem byl vysvobozen z&nbsp;trapné situace.</p>
			<p class="MLP_text ParaOverride-1">Zemdlen a&nbsp;rozčilením skoro k&nbsp;smrti unaven vrátil jsem se domů a&nbsp;nejsprávnějším dokladem, že jsem oné noci skutečně prožil nejděsnější okamžiky svého života, byla horečka, která mnou po několik dní lomcovala.“</p>
			<p class="MLP_text ParaOverride-1">Přítel opět se odmlčel, jako by jej bylo vypravování o&nbsp;osudné noci unavilo.</p>
			<p class="MLP_text ParaOverride-1">Za několik okamžiků však pohodil hlavou, jakž míval ve zvyku, kdykoli se mu vtíraly nepříjemné a&nbsp;odporné myšlenky, a&nbsp;pokračoval:</p>
			<p class="MLP_text ParaOverride-1">„Promiň, že jsem se poněkud odchýlil od podstaty věci, od vylíčení duševní své práce, čelící k&nbsp;vypátrání tajemství.</p>
			<p class="MLP_text ParaOverride-1">První tato noc, strávená v&nbsp;chrámě svatomikulášském, nebyla poslední. Jakmile jsem se pozdravil a&nbsp;mohl opět pravidelně a&nbsp;klidně přemýšleti, bylo první mou starostí nalézti způsob, jak bych mohl o&nbsp;samotě a&nbsp;nevyrušován ve svém zkoumání Balkova obrazu pokračovati, neboť čtyry známky, jež jsem byl nalezl, nasvědčovaly zcela zřejmě, že k&nbsp;odhalení tajemství obrazu jest třeba, bych nyní především nastoupil cestu mechanickou, obraz co možná nejbedlivěji zkoumal a&nbsp;teprve poté na základě svých výzkumů dále kombinoval.</p>
			<p class="MLP_text ParaOverride-1">Dát se vždy k&nbsp;tomu cíli v&nbsp;chrámě přes noc zavříti nebylo mi jednak po chuti již pro nepříjemnost, které jsem měl už první noci dosyta, jednak zase nebylo zcela bezpečným, poněvadž jsem mohl býti v&nbsp;chrámě náhodou postižen, což mohlo míti snadno za následek, že by se mi byly podkládaly úmysly nekalé.</p>
			<p class="MLP_text ParaOverride-1">Za tou příčinou snažil jsem se dosáhnouti k&nbsp;navštěvování chrámu v&nbsp;nepřítomnosti jiných lidí dovolení, a&nbsp;sice od osoby v&nbsp;té věci všemohoucí, od kostelníka. Stálo mne to však dosti namáhání.</p>
			<p class="MLP_text ParaOverride-1">Po čtvrt roku navštěvoval jsem co den hostinec, do kterého chodil také kostelník, po čtvrt roku jsem co možná nejopatrněji konal přípravy, bych nevzbudil u&nbsp;dobrého a&nbsp;poctivého muže ani nejmenšího podezření, a&nbsp;teprve když jsem se s&nbsp;ním úplně seznámil, když byl přesvědčen, že jsem sice člověk poněkud podivný, ale poctivý, odvážil jsem se mu prohlásiti, že bych si velmi rád udělal kopii Balkova obrazu, nicméně že nejsa malířem, nýbrž jen kresličem, stydím se práci tu podniknout před lidmi.</p>
			<p class="MLP_text ParaOverride-1">Dobrý muž s&nbsp;největší ochotou se mi nabídnul, že mi půjčí jeden ze svých dvou klíčů od sakristie, abych mohl třeba každý den a&nbsp;kdykoli mi bude libo do chrámu ku své práci.</p>
			<p class="MLP_text ParaOverride-1">Připravil jsem si tedy vše, čeho bylo potřebí ku kreslení obrazu, a&nbsp;zůstávaje vždy, kdykoli jsem měl pokdy, po odpoledních službách božích sám v&nbsp;chrámě, kreslil jsem obraz. Avšak vždy věnoval jsem buď všechen čas, neb aspoň největší jeho část svému zkoumání obrazu.</p>
			<p class="MLP_text ParaOverride-1">Takto pracoval jsem asi po půl roku a&nbsp;konal práci tu s&nbsp;neobyčejnou zálibou a&nbsp;horlivostí, ježto tajuplné a&nbsp;pro každého jiného snad úplně neviditelné známky na obraze se množily, takže jsem jich v&nbsp;době té nalezl sedmatřicet.</p>
			<p class="MLP_text ParaOverride-1">Při mechanické této práci však mozek můj nezahálel a&nbsp;dříve ještě nežli jsem byl všechny známky vypátral, byl jsem takořka úplně přesvědčen, že známky ty nemohou býti ničím jiným nežli jednotlivými body plánu cesty, vedoucí k&nbsp;místu, kde je poklad ukryt.</p>
			<p class="MLP_text ParaOverride-1">Spojení bodů a&nbsp;naznačení tak celého plánu nezdálo se mi být věcí příliš nesnadnou; avšak jak nalézti střed nebo vůbec onen bod, kterým plán počíná nebo končí?</p>
			<p class="MLP_text ParaOverride-1">Rozumoval jsem všelijak, až posléze uznal jsem za pravdě nejpodobnější následující kombinaci:</p>
			<p class="MLP_text ParaOverride-1">Skryl-li Balko v&nbsp;obrazu svém plán cesty k&nbsp;pokladu tak výborným způsobem, že jen logickou kombinací mohl býti vypátrán, a&nbsp;jednal-li sám přitom přesně logicky, nemohl jinak nežli bod hlavní, tvořící k&nbsp;celému plánu jaksi klíč, umístiti tam, kde dle všeobecné domněnky sídlí rozum,&nbsp;– na čelo. Shledav pak mimo to, že i&nbsp;pro mne téměř neviditelná známka na čele svatého Xaveria nalézá se zrovna vprostřed čela, nemohl jsem nežli bod vprostřed čela považovati za bod hlavní, za východiště plánu.</p>
			<p class="MLP_text ParaOverride-1">Nyní šlo o&nbsp;přesné přenesení nalezených bodů na papír.</p>
			<p class="MLP_text ParaOverride-1">Přikročil jsem k&nbsp;práci té s&nbsp;největší svědomitostí, a&nbsp;odměřiv co nejpečlivěji všechny vzdálenosti jednotlivých bodů, přenesl jsem je na papír, a&nbsp;spojiv pak od hlavního bodu počínaje ostatní body přímkami, obdržel jsem lomenou čáru, dle mého náhledu plán cesty k&nbsp;pokladu.</p>
			<p class="MLP_text ParaOverride-1">Plánu jsem se tedy šťastně dopracoval. Ale jak ho upotřebit?</p>
			<p class="MLP_text ParaOverride-1">Co znamená hlavní bod, co body ostatní? V&nbsp;jakém poměru je plán ke skutečné cestě? Kde je hlavní bod ve skutečnosti, tj. kde počíná cesta k&nbsp;pokladu a&nbsp;jakým směrem nutno pak plánu upotřebit, když není ničím více nežli lomenou čarou?</p>
			<p class="MLP_text ParaOverride-1">Takové a&nbsp;podobné otázky poskytly mi nyní dostatečné látky k&nbsp;opětnému přemýšlení a&nbsp;kombinování.</p>
			<p class="MLP_text ParaOverride-1">Dopracovav se již některých výsledků, zahloubal jsem se do svých kombinací s&nbsp;oživenou nadějí v&nbsp;konečný šťastný výsledek.</p>
			<p class="MLP_text ParaOverride-1">Balko žil a&nbsp;umřel v&nbsp;Praze. Skryl-li někde nebo věděl-li o&nbsp;nějakém pokladu, ku kterémuž ve svém obraze zcela matematicky naznačil cestu, kdež medle mohl by poklad býti nežli v&nbsp;Praze nebo v&nbsp;jejím okolí a&nbsp;jakž jinak možno jej vypátrati nežli pomocí situačního plánu Prahy s&nbsp;upotřebením plánu v&nbsp;obraze svatého Xaveria ukrytého?</p>
			<p class="MLP_text ParaOverride-1">Takový byl nejbližší rezultát mého přemýšlení.</p>
			<p class="MLP_text ParaOverride-1">Bez odkladu jal jsem se zkoumati všechny možné situační plány Prahy, jichž jsem se vůbec mohl do píditi.</p>
			<p class="MLP_text ParaOverride-1">V&nbsp;první řadě šlo mi o&nbsp;vychodiště v&nbsp;plánu Prahy. V&nbsp;prvním okamžiku jsem soudil, že musí to býti chrám svatého Mikuláše, vlastně bod na zemi v&nbsp;chrámě tom, kdybychom vedli kolmo čáru od středu čela svatého Xaveria.</p>
			<p class="MLP_text ParaOverride-1">Což však&nbsp;– kdyby obraz nebyl teď více na místě, kde byl původně umístěn?</p>
			<p class="MLP_text ParaOverride-1">Balko musil také předvídati, že může býti obraz přenesen, a&nbsp;nesměl tudíž pohyblivý bod stanoviti za východiště.</p>
			<p class="MLP_text ParaOverride-1">Takto uvažuje zavrhl jsem původní svůj náhled úplně a&nbsp;stanovil pak východiště v&nbsp;plánu Prahy zcela analogicky, jako jsem byl stanovil východiště na plánu v&nbsp;obraze: hledal jsem totiž střed.</p>
			<p class="MLP_text ParaOverride-1">Považuje hradbami ohraničenou Prahu za nepravidelný polygon, stanovil jsem jeho těžiště. A&nbsp;že jsem se v&nbsp;kombinaci své nemýlil, v&nbsp;tom mne potvrzovala okolnost, že těžiště padlo právě do domu, v&nbsp;němž dle vypravování mé babičky vznikla v&nbsp;Balkovi myšlenka k&nbsp;obrazu svatého Xaveria.</p>
			<p class="MLP_text ParaOverride-1">Měl jsem tedy východiště nejen v&nbsp;plánu, nýbrž i&nbsp;ve skutečnosti; cesta k&nbsp;pokladu vedla tudíž od domu, v&nbsp;němž byla v&nbsp;Balkovi vznikla myšlenka k&nbsp;obrazu svatého Xaveria.</p>
			<p class="MLP_text ParaOverride-1">‚Kterým však směrem, kterými ulicemi?‘ byla první otázka, kterou jsem si musil hned nato položit. Po krátkém přemýšlení nebylo pro mne již žádné pochybnosti, že plán cesty k&nbsp;pokladu byl v&nbsp;Balkově obrazu svatého Xaveria zcela přesně naznačen dle některého situačního plánu Prahy a&nbsp;okolí…</p>
			<p class="MLP_text ParaOverride-1">Mám ti snad dále vypravovat, že skoupil jsem všechny starší situační plány Prahy, poněvadž mohl Balko jen dle nějakého staršího plánu svůj bizarní plán v&nbsp;nesmrtelném svém obraze provésti? Mám ti vypravovat, jak jsem porovnával plán obrazu, mnou odhalený, s&nbsp;rozličnými situačními plány Prahy, jak jsem měřil a&nbsp;opět a&nbsp;opět přemýšlel a&nbsp;kombinoval, až jsem dospěl ke konečnému rezultátu, že lomená čára plánu obrazu úplně souhlasí s&nbsp;ulicemi v&nbsp;jednom situačním plánu Prahy, a&nbsp;sice od domu, v&nbsp;němž byla v&nbsp;Balkovi vznikla myšlenka k&nbsp;obrazu svatého Xaveria až&nbsp;– k&nbsp;Oujezdské bráně!?</p>
			<p class="MLP_text ParaOverride-1">Položiv pak plán obrazu na situační plán Prahy takovým způsobem, že vychodiště prvního krylo vychodiště druhého a&nbsp;prvních několik přímek plánu obrazu bylo kongruentní se směrem tolika též ulic plánu Prahy až k&nbsp;Oujezdské bráně, shledal jsem, že plán obrazu sahá dále až za Smíchov, a&nbsp;to až na vinici Malvazinka zvanou.</p>
			<p class="MLP_text ParaOverride-1">Tam tedy musí býti poklad.“</p>
			<p class="MLP_text ParaOverride-1">Přítel dokončil.</p>
			<p class="MLP_text ParaOverride-1">Musím vyznati, že vypravování, vlastně logická jeho analýza, učinila na mne zvláštní dojem.</p>
			<p class="MLP_text ParaOverride-1">Zpočátku naslouchal jsem s&nbsp;nedůvěrou. Čím podrobněji však přítel své myšlenky rozvinoval, čím hlouběji nechával mne nahlédnouti v&nbsp;tajuplnou duševní svou dílnu při práci nejen tak nevděčné, ale i&nbsp;po zralém uvážení vždy ještě téměř beznadějné, tím pozorněji jsem naslouchal, tím více nabýval jsem přesvědčení, že nenalézám se ve společnosti pouze člověka neobyčejně nadaného a&nbsp;bystrozrakého, jak jsem byl o&nbsp;něm až dosud soudil, nýbrž že přítel můj náleží mezi onen druh řídkých lidí, kteří se mohou vším právem a&nbsp;s&nbsp;nadějí na úspěch pokusiti o&nbsp;řešení nejtěžších a&nbsp;nejzáhadnějších problémů vůbec.</p>
			<p class="MLP_text ParaOverride-1">Pravda sice, že v&nbsp;přítomném případu jediná falešná hypotéza zbortila celou skvělou stavbu duševní; nicméně právě touto svou bystrozrakou kombinací, právě tímto upotřebením všech možných prostředků a&nbsp;vyhledáváním oněch, jež dle všeho pravdě nejpodobněji mohly sloužiti za základ dalšího bádání a&nbsp;zkoumání, osvědčil přítel nepopiratelně, že má nejen vzácné nadání, nýbrž i&nbsp;řídkou propravu, jichž je k&nbsp;řešení záhadných problémů druhu jakéhokoli nevyhnutelně potřebí.</p>
			<p class="MLP_text ParaOverride-1">Byltě se osvědčil tak zručným, že i&nbsp;v&nbsp;případu, kdyby nynější jeho kombinace za příčinou nějaké falešné hypotézy nebo konkluze nevedla k&nbsp;cíli, byl bych mu musil přiřknouti palmu vítězství.</p>
			<p class="MLP_text ParaOverride-1">Následkem těchto svých úvah vstal jsem, když přítel skončil, a&nbsp;podav mu s&nbsp;nelíčenou radostí ruku, vřele jsem ji stiskl řka:</p>
			<p class="MLP_text ParaOverride-1">„Jsem úplně spokojen; ale jedná se ještě jen o&nbsp;to, podařilo-li se ti nalézti dle plánu na výšině u&nbsp;Malvazinek místo, kde jest poklad ukryt.“</p>
			<p class="MLP_text ParaOverride-1">„Buď bez starosti, všechno jev pořádku,“ odpovídá přítel s&nbsp;jistotou, „neboť kdybych nebyl se svou prací u&nbsp;konce a&nbsp;jist výsledkem, věř, že bych o&nbsp;tom nebyl ani slovem hlesnul. Bývaloť mi častokráte dosti líto, když jsi pátral po příčině, za kterou jsem v&nbsp;den našeho prvního setkání se v&nbsp;chrámě svatomikulášském vyskočil na oltář k&nbsp;obrazu svatého Xaveria a&nbsp;tam před tvýma očima pokračoval ve své tajemné práci; nicméně nemohl jsem se přece zpronevěřiti zásadám a&nbsp;povědíti něco, dokud jsem nenabyl úplné jistoty.</p>
			<p class="MLP_text ParaOverride-1">Již v&nbsp;době, když jsme se seznámili, byl jsem s&nbsp;prací svou skoro úplně hotov; avšak později naskytly se některé nesprávnosti v&nbsp;mé kresbě plánu, že musil jsem předsevzíti nejpřísnější kontrolu. Ba ještě před několika měsíci vypátral jsem velkou jednu chybu, která by mne byla bezmála přivedla k&nbsp;zoufalství. Trapný tento duševní stav můj trval, jak ti dobře známo, až donedávna. Nyní však je vše šťastně skončeno, a&nbsp;libo-li ti, můžeš jít dnes se mnou poklad vyzvednout.“</p>
			<p class="MLP_text ParaOverride-1">„Nyní v&nbsp;noci?“ tážu se udiven.</p>
			<p class="MLP_text ParaOverride-1">„Kdypak jindy?“ opáčil přítel. „Což myslíš, že můžeme v&nbsp;okolí Prahy, byť i&nbsp;na nejodlehlejším místě, začít ve dne kopat, aby nás lidé při práci nepřekvapili? A&nbsp;kdož ostatně ví, jak je poklad hluboko, jak dlouho budeme musit kopat?“</p>
			<p class="MLP_text ParaOverride-1">„A&nbsp;máš také nástroje ku kopání?“</p>
			<p class="MLP_text ParaOverride-1">„Jakž se můžeš tázat?“ odpovídá. „Když jsem vypátral místo, postaral jsem se také o&nbsp;vše, čeho je třeba k&nbsp;vyzdvižení pokladu. Chceš-li mne tedy doprovodit…“</p>
			<p class="MLP_text ParaOverride-1">„S&nbsp;radostí,“ pravím. „Což ale, jdeme-li přece marně?“ dodávám poněkud nedůvěřivě.</p>
			<p class="MLP_text ParaOverride-1">„Marně?“ zvolal přítel. „Nikoli! Přesvědčím tě bez odkladu.“</p>
			<p class="MLP_text ParaOverride-1">„Jsem věru dychtiv, přesvědčíš-li mne,“ připomínám klada důraz na poslední dvě slova.</p>
			<p class="MLP_text ParaOverride-1">Přítel mlčky vstal, otevřel skříň u&nbsp;okna, a&nbsp;vyndav cosi z&nbsp;malé krabičky, přistoupil zase ku stolu.</p>
			<p class="MLP_text ParaOverride-1">„Znáš to?“ táže se podávaje mi jakýsi kámen do ruky.</p>
			<p class="MLP_text ParaOverride-1">Vzav kámen a&nbsp;pohlédnuv naň, poznal jsem, že to jasně žlutý topas. Mlčky kývnul jsem hlavou, že kámen znám.</p>
			<p class="MLP_text ParaOverride-1">„A&nbsp;tento?“ ptá se přítel podávaje mi jiný kámen.</p>
			<p class="MLP_text ParaOverride-1">„Ametyst,“ dím, aniž bych byl kámen vzal do ruky.</p>
			<p class="MLP_text ParaOverride-1">„A&nbsp;což tento?“ dotírá na mne přítel položiv třetí část na stůl, modrý průhledný kamínek.</p>
			<p class="MLP_text ParaOverride-1">„Safír,“ odpovídám, poznav drahokam na první pohled.</p>
			<p class="MLP_text ParaOverride-1">„A&nbsp;všechny tyto kameny,“ praví přítel, „nalezl jsem na místě, kde budeme kopat, hned prvního dne, když jsem byl holí něco země odrýpl. Jsem tudíž zcela jist, že nepůjdeme marně.“</p>
			<p class="MLP_text ParaOverride-1">„Pojďme tedy!“ dím na to rozhodně.</p>
			<p class="MLP_text ParaOverride-1">Zanedlouho byli jsme připraveni na cestu.</p>
			<p class="MLP_text ParaOverride-1">Bylo již asi deset hodin večer, a&nbsp;ačkoli měsíc jasně svítil, vzal přítel přece pro možný případ noční svítilnu. Ozbrojivše se kromě toho tlustými holemi, vyšli jsme z&nbsp;bytu přítelova.</p>
			<p class="MLP_text ParaOverride-1">Noc byla nadmíru klidná, teplá a&nbsp;jasná. Měsíc byl téměř v&nbsp;úplňku a&nbsp;jenom tu a&nbsp;tam na obloze stál zdánlivě nepohnutě buď hustý osamělý mráček, nebo sněhobílý obláček, jehož okraje leskly se v&nbsp;stříbrném svitu luny jako drahocenný hermelín kolem labutí dívčí šíje.</p>
			<p class="MLP_text ParaOverride-1">V&nbsp;ulicích pražských bylo již skoro úplně pusto.</p>
			<p class="MLP_text ParaOverride-1">Z&nbsp;někdejší Umrlčí ulice až k&nbsp;Oujezdské bráně potkali jsme jen několik jednotlivých osob a&nbsp;policejní hlídku; ještě pustěji bylo na Smíchově, kde kromě malého hocha nikoho jsme nepotkali.</p>
			<p class="MLP_text ParaOverride-1">Mlčky šli jsme podle sebe. Přítel byl, jak se zdálo, poněkud již unaven a&nbsp;příliš zaujat svými myšlenkami, aby byl měl velké chuti do hovoru, a&nbsp;já pak nechtěl ho vyrušovat, mlčel jsem z&nbsp;přátelské šetrnosti.</p>
			<p class="MLP_text ParaOverride-1">Došedše po hlavní silnici k&nbsp;smíchovskému parnímu mlýnu, dali jsme se směrem k&nbsp;západu až k&nbsp;vršině, známé pod jménem Skalka, načež obrátivše se opět ve směru jižním, šli jsme volným krokem skrze nepatrné kaštanové stromořadí podle úbočí vršiny Skalky k&nbsp;západu se sklánějícího až k&nbsp;vinici Santoška. Odtud počíná cesta do kopce.</p>
			<p class="MLP_text ParaOverride-1">Nejprve musili jsme skrze hluboký úvoz, jehož obě strany jsou porostlé křovím a&nbsp;vysokými stromy, jichž koruny vysoko nad úvozem splývají, tvoříce takto jakýsi druh zeleného baldachýnu. Skoro v&nbsp;zenitu se nalézající měsíc vrhl sice veškerou svou záři přímo do úvozu, nicméně pro husté koruny stromů vnikalo dovnitř jen tu a&nbsp;tam několik paprsků, jež postříbřivše zde dutinu prohnilého jasanu, tam zas mechem porostlý kmen agátu, nebo zachvívajíce se na listech osiky, nebo proniknuvše až na zem, tvořily na temné půdě místy buď úplně jasné, nebo šeré, křivolaké a&nbsp;pitvorně pohyblivé prouhy a&nbsp;jiné oválovité nebo hranaté a&nbsp;nejrozmanitějším způsobem stočené a&nbsp;propletené siluety, čímž tmavý úvoz nabyl tak zvláštního rázu, že by se byl výborně hodil za stafáž k&nbsp;některému z&nbsp;Doréových kouzelných obrazů.</p>
			<p class="MLP_text ParaOverride-1">Přešedše úvozem, přišli jsme ku vchodu do vinice Březinka.</p>
			<p class="MLP_text ParaOverride-1">Neznaje další cesty k&nbsp;pokladu, zůstal jsem státi; přítel mlčky pokynul, abych ho následoval, a&nbsp;popošed ještě několik kroků po vozové cestě, vedoucí k&nbsp;Malvazinkám, dal se pak jižním směrem po křivolaké, úzké stezičce vzhůru do nepatrného kopečku, porostlého travou, křovím i&nbsp;stromy.</p>
			<p class="MLP_text ParaOverride-1">Následoval jsem ho a&nbsp;za několik vteřin octnuli jsme se na vršině.</p>
			<p class="MLP_text ParaOverride-1">Poznovu jsem se zastavil, abych se kolem rozhlédl. Bývalť jsem na místě tom druhdy za dne dosti často; avšak za tiché lunojasné noci byl z&nbsp;vršiny pohled čarokrásný.</p>
			<p class="MLP_text ParaOverride-1">Vzduch byl čistý a&nbsp;průzračný jako křišťál a&nbsp;jenom v&nbsp;dáli zdálo se, jako by stříbrná mlha počínala se rozkládati nad obzorem.</p>
			<p class="MLP_text ParaOverride-1">Na západ na vršině bylo vidět bílé domky Malvazinek, na sever část bělohorského bojiště, kamenné lomy, zasmušilý Petřín a&nbsp;část Malé Strany, na severovýchod pak ostatní Prahu. Na východ vyčníval v&nbsp;dáli nad vršinu jen vyšehradský kostelík a&nbsp;na jih bylo viděti stráň vršiny, na které nalézá se židovský hřbitůvek, jehož bílé kameny v&nbsp;lesku měsíce podobaly se zdáli zkamenělému stádu stříbrných ovcí.</p>
			<p class="MLP_text ParaOverride-1">Sotva jsem byl postál několik okamžiků, připomenul mi přítel, že máme nakvap; následoval jsem ho tedy.</p>
			<p class="MLP_text ParaOverride-1">Přítel popošel asi dvacet kroků směrem západním a&nbsp;přišel k&nbsp;živému plotu, dal se směrem jižním těsně kolem plotu, až jsme přišli k&nbsp;roklině obrostlé kolkolem hustým hložím a&nbsp;šípkem, u&nbsp;jejíhož vchodu stál starý ořech s&nbsp;dutým kmenem.</p>
			<p class="MLP_text ParaOverride-1">Od této rokle dali jsme se k&nbsp;západu a&nbsp;asi po čtyřiceti krocích přítel se zastavil. Byliť jsme posléze šli širší, kyprou travou porostlou cestou, jejíž obě strany byly šeříkovými keři porostlé, a&nbsp;zastavili jsme se před žitným polem na svahu vršiny k&nbsp;jihu.</p>
			<p class="MLP_text ParaOverride-1">„Hned jsme na místě,“ praví přítel. „Teď musíme skrze žito. Abychom je však příliš nezcuchali a&nbsp;také jiné lidi neupozornili, že tudy někdo šel, učiň, prosím, po mém příkladu!“</p>
			<p class="MLP_text ParaOverride-1">Poté přítel rozběhnuv se, skočil do pole asi šest kroků od meze, načež opatrně klasy odhrnuje, kráčel skrze žito dále.</p>
			<p class="MLP_text ParaOverride-1">Učinil jsem jako on a&nbsp;za několik okamžiků byli jsme u&nbsp;jiné, šeříkovými keři obklopené rokle.</p>
			<p class="MLP_text ParaOverride-1">Prodravše se skrze keře, seběhli jsme po úzké stezičce do rokle, kde mne zarazila neobyčejně silná vůně mateřídoušky, divizny, heřmánku a&nbsp;podobných rostlin, rostoucích na osamělých stráních.</p>
			<p class="MLP_text ParaOverride-1">Ježto byl měsíc právě v&nbsp;zenitu a&nbsp;rokle se nalézala na jižním svahu vršiny, padaly paprsky měsíce skoro kolmo do rokle, takže kromě nepatrných stínů, jež vrhalo několik malých, v&nbsp;rokli rostoucích švestkových a&nbsp;třešňových stromů, nebylo v&nbsp;rokli místečka, kde by nebylo úplně jasno.</p>
			<p class="MLP_text ParaOverride-1">Přítel, kterýž byl jevil vždy větší nepokoj, čím více jsme se blížili k&nbsp;místu, nemohl utajiti svého rozčilení, když octnuvše se v&nbsp;rokli zastavili jsme se.</p>
			<p class="MLP_text ParaOverride-1">Bylo patrno, že je v&nbsp;největší míře nedočkav na konečný výsledek naší dobrodružné výpravy.</p>
			<p class="MLP_text ParaOverride-1">„Kde máš nástroje a&nbsp;kde budeme kopat?“ pravím k&nbsp;příteli, jenž vyhodil z&nbsp;kapsy noční svítilnu na zem do trávy a&nbsp;hledal cosi v&nbsp;houští.</p>
			<p class="MLP_text ParaOverride-1">„Zde je motyka a&nbsp;lopata,“ dí přítel vytahuje obé z&nbsp;křoví. „Přinesl jsem je sem dnes dopoledne po jednotlivých kusech pod kabátem, aby to nikdo nepozoroval.“</p>
			<p class="MLP_text ParaOverride-1">„Kde počnem svou práci?“ tážu se poněkud netrpělivě.</p>
			<p class="MLP_text ParaOverride-1">„Právě na místě, kde stojíš,“ zní odpověď.</p>
			<p class="MLP_text ParaOverride-1">Stál jsem zrovna uprostřed rokle, a&nbsp;bera motyku, kterou mi přítel podával, otázal jsem se ještě:</p>
			<p class="MLP_text ParaOverride-1">„Jak jsi ale vypátral toto místo? Nalezl jsi zde snad drahokamy dříve než…“</p>
			<p class="MLP_text ParaOverride-1">„Nikoli,“ přerušil mě přítel. „Analogicky jako při stanovení vychodiště na plánu z&nbsp;obrazu a&nbsp;na situačním plánu Prahy hledal jsem zde střed, a&nbsp;teprve poté, když jsem zde půdu prozkoumal a&nbsp;shledal, že je právě v&nbsp;středu rokle půda sypká, kdežto všade jinde je pevnější, rýpal jsem zde holí a&nbsp;nalezl kameny. Že tomu tak, snadno tě přesvědčím. Buď tich a&nbsp;poslouchej!“</p>
			<p class="MLP_text ParaOverride-1">Poté udeřil lopatou na plocho několik kroků opodál a&nbsp;otázal se:</p>
			<p class="MLP_text ParaOverride-1">„Jaký slyšíš zvuk?“</p>
			<p class="MLP_text ParaOverride-1">„Nesnadno říci,“ dím.</p>
			<p class="MLP_text ParaOverride-1">„Udeřím jinde ještě jednou, dej pozor!“ pravil přítel a&nbsp;udeřil na jiném místě. „Slyšels?“ táže se.</p>
			<p class="MLP_text ParaOverride-1">„Slyšel,“ odpovídám. „Avšak i&nbsp;tu je nesnadno říci, jaký to zvuk.“</p>
			<p class="MLP_text ParaOverride-1">„Možná tedy že porovnáním poznáš aspoň rozdíl. Udeřím na místě, kde stojím.“</p>
			<p class="MLP_text ParaOverride-1">Udeřiv otázal se:</p>
			<p class="MLP_text ParaOverride-1">„Je to týž zvuk jak dříve?“</p>
			<p class="MLP_text ParaOverride-1">Musil jsem vyznati, že není.</p>
			<p class="MLP_text ParaOverride-1">„A&nbsp;jaký rozdíl je mezi nimi?“ táže se přítel.</p>
			<p class="MLP_text ParaOverride-1">„Ani to nemohu udati.“</p>
			<p class="MLP_text ParaOverride-1">„Nezdál se ti býti první zvuk, jako když udeříme na půdu mastnou, hustou a&nbsp;tvrdou, kdežto druhý podobal se úplně zvuku jako po udeření na půdu sypkou a&nbsp;písčitou?“</p>
			<p class="MLP_text ParaOverride-1">„Vskutku, právě tak, jak pravíš,“ dím, když mi byl přítel svým vysvětlením přispěl ku pomoci.</p>
			<p class="MLP_text ParaOverride-1">„Teď však do práce!“ zvolal přítel nedočkavě. „Jinak nás překvapí jitro uprostřed práce.“</p>
			<p class="MLP_text ParaOverride-1">„Do práce tedy!“ dím zvedaje motyku, bych počal.</p>
			<p class="MLP_text ParaOverride-1">„Dříve však odhrab přec suchou trávu, kterou jsem byl natrhal a&nbsp;rozházel na místě, kde jsem holí rýpal!“ připomenul přítel, a&nbsp;nečekaje, až tak učiním, shýbl se, a&nbsp;shrábnuv oběma rukama slunečným vedrem vyschlou trávu, odhodil ji na hromadu stranou, kde ležela pohozená svítilna. Poté dali jsme se do práce.</p>
			<p class="MLP_text ParaOverride-1">Já kopal a&nbsp;přítel odhazoval vykopanou hlínu stranou, a&nbsp;sice v&nbsp;ten způsob, že nabrané z&nbsp;lopaty co možná nejpozorněji sesypával, aby mu nic neuklouzlo, co by mohlo míti nějaké ceny.</p>
			<p class="MLP_text ParaOverride-1">Práce šla dosti rychle. Půda byla skutečně sypká a&nbsp;písčitá.</p>
			<p class="MLP_text ParaOverride-1">Když jsem byl podle přítelova naznačení asi osm čtverečních stop půdy as na stopu do hloubky odkopal, počala býti půda ještě sypčí; přišli jsme na kusy cihel a&nbsp;opukového kamene, pak také na zvětralou, hlínou a&nbsp;pískem smíchanou maltu, slovem na starý rum, jenž sem byl dle všeho před lety zavezen.</p>
			<p class="MLP_text ParaOverride-1">Nato počal jsem kopati do hloubky a&nbsp;pracoval tak rychle, že přítel nestačil při svém opatrném odhazování vykopanou zemi odhazovati.</p>
			<p class="MLP_text ParaOverride-1">Práce naše trvala již skoro hodinu, aniž bychom byli něco nalezli nebo aspoň něčemu přišli na stopu. Pot řinul se mi z&nbsp;čela a&nbsp;unaven ustal jsem na okamžik od práce.</p>
			<p class="MLP_text ParaOverride-1">„Pročpak přestáváš?“ napomíná přítel spatřiv, že ustávám kopati.</p>
			<p class="MLP_text ParaOverride-1">„Již mne to mrzí,“ odpovídám nevrle.</p>
			<p class="MLP_text ParaOverride-1">„Jen dál, jen dál!“ volá přítel, neustávaje ani na okamžik od své práce. „Vždyť pak přec…“</p>
			<p class="MLP_text ParaOverride-1">Nedořekl… Jako tygr na svůj lup vrhl se na malý kamínek, jejž byl právě z&nbsp;lopaty sesypal a&nbsp;kterýž v&nbsp;měsíční záři jaksi se byl zaleskl.</p>
			<p class="MLP_text ParaOverride-1">Popadnuv kamínek pozorně jej prohlíží, a&nbsp;nemoha radostí téměř ani slova ze sebe vypraviti, podal mi jej. Vzav kamínek a&nbsp;pohlédnuv naň, poznal jsem navzdor klamné měsíční záři, že to jak brčál zelený smaragd, a&nbsp;vrátiv jej zase příteli, počal jsem kopati s&nbsp;dvojnásobnou horlivostí a&nbsp;chutí.</p>
			<p class="MLP_text ParaOverride-1">„Prosím, kopej teď na místě, kdes vykopal smaragd!“ připomíná přítel.</p>
			<p class="MLP_text ParaOverride-1">Uposlechl jsem a&nbsp;za několik okamžiků vykopl jsem jako pěst velký zelený kámen.</p>
			<p class="MLP_text ParaOverride-1">„Zas něco!“ volám, a&nbsp;nežli jsem dořekl, měl již přítel kámen v&nbsp;ruce.</p>
			<p class="MLP_text ParaOverride-1">„Neznám to,“ praví soudruh podávaje mi kámen. „Ty snad se v&nbsp;tom vyznáš lépe.“</p>
			<p class="MLP_text ParaOverride-1">„Malachitová ruda,“ pravím po prohlédnutí kamene, a&nbsp;dodav: „Nestojí za schování,“ odhodil jsem jej.</p>
			<p class="MLP_text ParaOverride-1">A&nbsp;opět jsme se dali do práce.</p>
			<p class="MLP_text ParaOverride-1">Asi po třetím kopnutí vyvalilo se z&nbsp;rumu vedle několika opukových kamenů také několik kamenů jasně růžové barvy.</p>
			<p class="MLP_text ParaOverride-1">Přítel vrhnul se na ně ještě prudčeji nežli na první nalezený smaragd, a&nbsp;já zvednuv jeden z&nbsp;nich, poznal jsem po delším prohlížení, že jsou to kusy realgaru.</p>
			<p class="MLP_text ParaOverride-1">„Zase nestojí za zvednutí,“ pravím, odhodiv kámen na hromadu vykopaného rumu, kdežto přítel, jenž byl mezitím všechny ostatní vybral, hodil je směrem k&nbsp;opodál ležící svítilně, takže několik z&nbsp;nich padlo na suchou trávu, kterou tam byl přítel odhrabal.</p>
			<p class="MLP_text ParaOverride-1">Sotva však jsme počali opět pracovati, přelétl lehký mráček měsíc, a&nbsp;hned poté ukryl se měsíc za hustý mrak, jenž se byl k&nbsp;zenitu došoural.</p>
			<p class="MLP_text ParaOverride-1">„Proklatě!“ zvolal přítel shledav, že znenadání octli jsme se téměř v&nbsp;čiré tmě. „Dobře však, že jsem vzal svítilnu.“</p>
			<p class="MLP_text ParaOverride-1">A&nbsp;střelhbitě letí k&nbsp;místu, kde leží svítilna, a&nbsp;rozsvěcuje v&nbsp;ní svíčku.</p>
			<p class="MLP_text ParaOverride-1">Rozčilení přítelovo dosáhlo dle všeho již neobyčejně vysokého stupně; chvěltě se na celém těle, takže mu nebylo naprosto možno svíčku rozsvítit. Musil jsem to učiniti&nbsp;místo něho. Postaviv pak rozsvícenou svítilnu na suchou trávu opodál, vrátil jsem se zase ke své práci a&nbsp;počal kopati poněkud volněji, poněvadž přítel za příčinou nedostatečného osvětlení musil pracovati obezřeleji a&nbsp;nestačil mi.</p>
			<p class="MLP_text ParaOverride-1">Netrvalo však ani pět minut, od lopaty přítelovy se zajiskřilo. Přítelova ruka jako blesk sahá po jiskřičce a&nbsp;přítel sám letí k&nbsp;svítilně.</p>
			<p class="MLP_text ParaOverride-1">„Rubín! Rubín!“ volá po chvíli a&nbsp;hlas jeho se chvěje. „Kopej, kopej dále!“</p>
			<p class="MLP_text ParaOverride-1">Zatímco jsem se dal poznovu do práce, seděl přítel u&nbsp;svítilny, nemoha se nasytiti leskem nejnovějšího nálezu.</p>
			<p class="MLP_text ParaOverride-1">Několikráte kopnu a&nbsp;znenadání slyším zvláštní zvuk, jako by byla motyka zavadila o&nbsp;nějaký kov.</p>
			<p class="MLP_text ParaOverride-1">Přítel jej slyšel jako já a&nbsp;vzchopiv se letí ke mně. V&nbsp;chvatu převrhl svítilnu, jejíhož světla však jsme nepotřebovali, poněvadž se byl právě v&nbsp;tom okamžiku měsíc vyhoupnul z&nbsp;mraku.</p>
			<p class="MLP_text ParaOverride-1">Nahlédnuv do jámy, kterou jsem byl již vykopal, spatřil jsem tam cosi jako kus zlata. Zvednu je a&nbsp;potěžkávám; má tíži kovu.</p>
			<p class="MLP_text ParaOverride-1">Přikvapivší přítel vyrval mi však kov z&nbsp;ruky a&nbsp;já kopnul do země ještě jedenkráte.</p>
			<p class="MLP_text ParaOverride-1">Opět zvuk, jako když kov zavadí o&nbsp;kov, a&nbsp;jako blesk shýbá se přítel k&nbsp;zemi a&nbsp;vytahuje asi střevíc dlouhou, čtvrt stopy širokou a&nbsp;rovněž tak vysokou silně rezovitou a&nbsp;na mnohých místech řezem prožranou plechovou krabičku.</p>
			<p class="MLP_text ParaOverride-1">Vtom však měsíc opět se skryl za mrak a&nbsp;my se octnuli zase ve tmě.</p>
			<p class="MLP_text ParaOverride-1">Věda, že přítel v&nbsp;rozčilení svém není již téměř žádné práce schopen, hledám svítilnu, bych rozsvítil. Marné však hledání; byltě ji přítel kamsi odkopnul.</p>
			<p class="MLP_text ParaOverride-1">Rozsvěcuju tedy sirku; hlavička však odlítnuvši padla do suché trávy a&nbsp;skoro v&nbsp;mžiknutí tráva se vzňala, čímž rokle osvětlena rudým plamenem.</p>
			<p class="MLP_text ParaOverride-1">První můj pohled padl na přítele. Stál jako strnulý u&nbsp;vykopané jámy, v&nbsp;jedné ruce krabičku a&nbsp;v&nbsp;druhé lesknoucí se žlutý kov. Zrak měl upřený do prázdna a&nbsp;chvěl se na celém těle jako osika.</p>
			<p class="MLP_text ParaOverride-1">Však co to? Klame mne zrak?</p>
			<p class="MLP_text ParaOverride-1">Rudá záře, v&nbsp;které byla rokle od hořící trávy vzplanula, počíná blednouti a&nbsp;mění se v&nbsp;záři příšerně bledě žlutou. Přítel stojící doposud nepohnutě jako socha, vyhlíží v&nbsp;žlutavé té záři děsně. Znenadání sebou trhne, jako by jej byla zmije uštknula, a&nbsp;upřev svůj zrak do zažloutlého ohně, vyrazí ze sebe:</p>
			<p class="MLP_text ParaOverride-1">„Ha, co tam? Však rozumím, rozumím!&nbsp;– Ó&nbsp;nech mne, nech! Nedívej se na mne tak přísně, tak děsně, tak příšerně…“</p>
			<p class="MLP_text ParaOverride-1">Nevěda ani sám, jak si vše to vysvětliti, spěchám k&nbsp;příteli, jejž vidím vrávorati.</p>
			<p class="MLP_text ParaOverride-1">„Probůh, co se s&nbsp;tebou děje, Xaverie?“ tážu se s&nbsp;úzkostí.</p>
			<p class="MLP_text ParaOverride-1">„Xaverie? Xaverie?“ odpovídá přítel dutým hrobovým hlasem. „Cožpak tam nevidíš v&nbsp;tom žlutém plamenu umírajícího svatého Xaveria, jak se vztyčuje, jak hrozivě zvedá ruku a&nbsp;jak mi kyne, bych prchl!?&nbsp;– Pryč, pryč!“ volá přítel, a&nbsp;nežli jsem se nadál, vyrazil skrze křoví z&nbsp;rokle a&nbsp;pádil úprkem dolů z&nbsp;vršiny.</p>
			<p class="MLP_text ParaOverride-1">Vtom vyhoupnul se měsíc ze mraku a&nbsp;rozlil své stříbro po rokli. Hořící tráva již zhasínala a&nbsp;děsná žlutá záře přemožena stříbrem luny.</p>
			<p class="MLP_text ParaOverride-1">Vše kolem mne bylo jako dříve, ledaže bylo cítit sirnatý zápach.</p>
			<p class="MLP_text ParaOverride-1">S&nbsp;úzkostí, by se příteli nic nepřihodilo, spěchám za ním. Dostav se skrze křoví na pokraj rokle, vidím již jen, kterak dole pod vršinou vlní se žito, slyším štěkot psa a&nbsp;zdá se mi, jako bych slyšel, že někdo skočil ze zdi.</p>
			<p class="MLP_text ParaOverride-1">Spěchám týmž směrem z&nbsp;vršiny dolů k&nbsp;jihu ku silnici vědoucí od vinice Laurové k&nbsp;Radlicům.</p>
			<p class="MLP_text ParaOverride-1">Nežli však jsem se dostal až na silnici, viděl jsem, že kdosi na protější vršině utíká, seč mu síly stačí, do vrchu směrem k&nbsp;židovskému hřbitovu. Pro vzdálenost nemohl jsem sice rozeznati, zdali to skutečně přítel čili nic; nebylo však o&nbsp;tom žádné pochybnosti…</p>
			<p class="MLP_text ParaOverride-1">Zpočátku chtěl jsem přítele následovati; ale vida jej bez přestání klusati do vrchu, seznal jsem, že bych ho nedohonil, i&nbsp;kdybych napjal veškeré své síly. Rozhodl jsem se tudíž, že vrátím se domů.</p>
			<p class="MLP_text ParaOverride-1">Na zpáteční cestě po silnici vedoucí od Radlic k&nbsp;vinici Laurové viděl jsem přítele, jak dospěl až ke zdi židovského hřbitova, kde se mým zrakům ztratil…</p>
			<p class="MLP_text ParaOverride-1">Nyní po letech, když událost tu vypravuju, z&nbsp;klidného a&nbsp;objektivního vypravování ovšem se zdá, jako bych byl co účastník právě líčených podivných scén zachoval největší chladnokrevnost.</p>
			<p class="MLP_text ParaOverride-1">Musím se však upřímně vyznati, že jsem byl tenkráte v&nbsp;největší míře rozčilen.</p>
			<p class="MLP_text ParaOverride-1">Duševně a&nbsp;tělesně uštván i&nbsp;unaven dovlékl jsem se domů. Mým mozkem vířily tisíceré myšlenky a&nbsp;po celou noc&nbsp;– vlastně po několik hodin, jež ještě scházely do rána&nbsp;– nemohl jsem rozčilením ani oka zamhouřiti…</p>
			<p class="MLP_text_bez1radku_-12-0- ParaOverride-1">Od šťastné noci, v&nbsp;které jsme s&nbsp;přítelem nalezli poklad, jehož vypátrání bylo spojeno s&nbsp;tak bezpříkladným duševním namáháním, uplynula asi tři léta, aniž bych se byl o&nbsp;nenadále zmizelém příteli čeho dověděl. Byltě zmizel, nezůstaviv po sobě ani nejmenší stopy.</p>
			<p class="MLP_text ParaOverride-1">Maje zpočátku za to, že stihla jej nějaká nehoda, pátral jsem po něm v&nbsp;prvních dnech po jeho zmizení s&nbsp;horlivostí starostlivého přítele.</p>
			<p class="MLP_text ParaOverride-1">Kolegové jeho v&nbsp;úřadě odpověděli mi na mé otázky, že ode dne, kdy mi byl vypravoval, jak vypátral poklad, v&nbsp;úřadě již se neukázal; sousedé v&nbsp;domě, v&nbsp;němž bydlel, sdělili mi, že den nato asi k&nbsp;polednímu přišli do přítelova bytu neznámí dva muži a&nbsp;že vše, co v&nbsp;bytu se nalézalo, naložili na vůz a&nbsp;odejeli. Kam jeli, nikdo nevěděl a&nbsp;také se po tom nepídil; přítele samého nikdo již nespatřil.</p>
			<p class="MLP_text ParaOverride-1">Poslednější okolnost aspoň poněkud nasvědčovala tomu, že přítele nestihlo žádné neštěstí, nýbrž že nejspíše se svým pokladem tajně odejel, aby snad nemusil z&nbsp;jeho nalezení nikomu skládati&nbsp;účty.</p>
			<p class="MLP_text ParaOverride-1">Přesto vše nemohl jsem sobě tajemné zmizení jeho vysvětliti hlavně proto, že znaje jeho povahu, jakož i&nbsp;vřelé, upřímné přátelství ke mně, nemohl jsem se domysliti příčiny, pro kterou byl zmizel, aniž by byl o&nbsp;tom něco sdělil mně, před kterýmž nemusil míti a&nbsp;po sdělení odkrytého tajemství Balkova obrazu dle všeho také žádného tajemství více neměl. Veškeré mé pátrání po příteli, jakož i&nbsp;po příčinách jeho zmizení zůstalo však marno.</p>
			<p class="MLP_text ParaOverride-1">V&nbsp;době té nastal i&nbsp;v&nbsp;mém vlastním životě důležitý obrat. Byltě jsem až dosud žil bezstarostně svým studiím a&nbsp;přípravám k&nbsp;praktickému životu; znenadání však mne neuprositelné poměry přinutily, abych hledal místečka, kde bych, byť sebebídněji, mohl svou existen­ci zakotviti.</p>
			<p class="MLP_text ParaOverride-1">Nenalezna, jak jsem již na počátku tohoto vypravování připomenul, žádného podobného místa, musil jsem se chopiti zaměstnání, ke kterémuž není sice potřebí žádných vysvědčení, žádné protekce a&nbsp;žádného doprošování se, při kterémž však také ani nejvirtuóznější reklama aspoň na delší dobu nepomáhá: spisovatelství, a&nbsp;stal jsem se, jak již za našich literárních poměrů vůbec ani jinak býti nemůže, zanedlouho žurnalistou.</p>
			<p class="MLP_text ParaOverride-1">V&nbsp;několika měsících pocítil jsem již také příjemnosti stavu, jejž jsem si byl zvolil.</p>
			<p class="MLP_text ParaOverride-1">Rok 1868 chýlil se ke konci; známá perzekuce byla v&nbsp;plném proudu. Místodržícím v&nbsp;Čechách ustanoven generál a&nbsp;v&nbsp;Praze prohlášen „výminečný stav“.</p>
			<p class="MLP_text ParaOverride-1">Několik dní poté stal jsem se odpovědným redaktorem opozičního politického deníku neboli jinými slovy „beránkem“, jenž snímal „hříchy“ svých kolegů, s&nbsp;kterými byl dříve beztrestně páchal podobné „hříchy“, za které jiný kolega již pykal v&nbsp;pusté, osamělé cele novoměstské nebo svatováclavské trestnice.</p>
			<p class="MLP_text ParaOverride-1">V&nbsp;krátké době napáchali jsme tolik nepromíjitelných „hříchů“, že trest doživotního žaláře býval by pro mne trestem mírným.</p>
			<p class="MLP_text ParaOverride-1">Naštěstí však jsem byl jen jednou odsouzen do žaláře na dobu čtyř měsíců a&nbsp;po upotřebení všech možných opravních prostředků právních byl jsem konečně přinucen trest svůj v&nbsp;novoměstské trestnici nastoupiti.</p>
			<p class="MLP_text ParaOverride-1">Jelikož státní návladnictvo pražské při dvou porotních soudech mých, v&nbsp;kterýchž jsem byl za nevinna prohlášen, podalo zmateční stížnost, ustanovena byla v&nbsp;záležitosti té veřejná řízení před nejvyšším soudním dvorem ve Vídni.</p>
			<p class="MLP_text ParaOverride-1">Za tou příčinou byl jsem v&nbsp;průvodu c. k. zřízence z&nbsp;pražské trestnice dopraven do kriminálu vídeňského a&nbsp;tam na několik dní „ubytován i&nbsp;pohoštěn“.</p>
			<p class="MLP_text ParaOverride-1">Než však jsem do Vídně odejel, napsal jsem příteli malíři, s&nbsp;kterým jsem byl před lety ukul plán stran vydání nejvýtečnějších českých maleb v&nbsp;barvotiscích, že „navštívím“ Vídeň, a&nbsp;jelikož se byly i&nbsp;politické poměry poněkud změnily a&nbsp;tu a&nbsp;tam již také se proslýchalo, že bude udělena amnestie pro politická provinění, vyslovil jsem naději, že naskytne se mu snad příležitost, aby ciceronskou službu, kterou jsem mu byl před lety prokázal v&nbsp;Praze, mohl mi prokázati ve Vídni.</p>
			<p class="MLP_text ParaOverride-1">List došel a&nbsp;přítel mne očekával.</p>
			<p class="MLP_text ParaOverride-1">Bylo mi popřáno navštíviti přítele malíře aspoň na několik hodin. Byl jsem přijat vlídně a&nbsp;srdečně a&nbsp;při sklence výborného vína připomenuli jsem si s&nbsp;přítelem také exkurzi po pražských chrámech.</p>
			<p class="MLP_text ParaOverride-1">„A&nbsp;na plán vydati české malby v&nbsp;barvotiscích jsi nezapomněl?“ tážu se přítele.</p>
			<p class="MLP_text ParaOverride-1">„Nezapomněl,“ dí tento, „provedení však je nejen nesnadné, nýbrž pro mne zde ve Vídni nyní naprosto nemožné. Politické vlny jdou příliš vysoko, a&nbsp;za takové doby nedaří se umění, zvláště českému uměleckému podniku, kdyby při něm měli býti vídenští umělci jakýmkoli způsobem zúčastněni. Ostatně nevzdávám se ještě myšlenky té, ačkoli jsem přesvědčen, že nelze ji provésti, dokud nevyjde iniciativa výhradně jen z&nbsp;českých kruhů a&nbsp;dokud čeští umělci nezasadí se o&nbsp;její zrealizování. Čechům není již třeba žádati za cizí pomoc; majíť již dosti sil i&nbsp;prostředků, jen vůli a&nbsp;něco odhodlanosti…“</p>
			<p class="MLP_text ParaOverride-1">Musil jsem slovům přítelovým přisvědčiti.</p>
			<p class="MLP_text ParaOverride-1">„Kopii jednoho obrazu však musím míti ještě dříve, nežli někdo pomyslí na provedení našeho plánu,“ pokračoval přítel, „a zjednám si ji, jakmile zavítám do Prahy.“</p>
			<p class="MLP_text ParaOverride-1">„Který obraz tě tak zajímá?“ tážu se.</p>
			<p class="MLP_text ParaOverride-1">„Balkův umírající svatý Xaverius v&nbsp;chrámě svatomikulášském.“</p>
			<p class="MLP_text ParaOverride-1">Odpověď ta vzbudila ve mně celou řadu upomínek na přítele Xaveria, a&nbsp;věda nyní, že přítel malíř obzvláště se interesuje o&nbsp;mistrov­ský obraz Balkův, vypravoval jsem mu vše, od prvního setkání se s&nbsp;přítelem Xaveriem před Balkovým obrazem, až po jeho zmizení po nalezení pokladu.</p>
			<p class="MLP_text ParaOverride-1">Malíř naslouchal s&nbsp;napětím, a&nbsp;když jsem skončil, byl by mne otázkami zasypal. Neměl jsem však naprosto více času, a&nbsp;nebylo tudíž jiné pomoci nežli se rozloučiti.</p>
			<p class="MLP_text ParaOverride-1">Slíbiv, že jej navštívím, jakmile opustím vězení, rozloučil jsem se s&nbsp;ním.</p>
			<p class="MLP_text ParaOverride-1">„À&nbsp;propos!“ volá přítel, když jsem byl již mezi dveřmi. „Ne­zapomeň, kdybys něco potřeboval, že budu od zejtřejšího dne v&nbsp;Schönbrunnu. Ostatně budeš uvězněn toliko do soboty, a&nbsp;dnes je již čtvrtek: amnestie je podepsána. Na shledanou tedy!“</p>
			<p class="MLP_text ParaOverride-1">„Na shledanou!“ opakuju a&nbsp;ubírám se k&nbsp;budově c.&nbsp;k.&nbsp;zemského co trestního soudu, kam jsem asi po třetí hodině odpoledne dorazil.</p>
			<p class="MLP_text ParaOverride-1">„Přijali“ mne tam sice dle předpisu, avšak „vlídně“, ba skoro až „přátelsky“, ale přece mi vzali klobouk i&nbsp;peníze a&nbsp;vůbec vše, čím bych si byl mohl ublížiti neb co by některý z&nbsp;„kolegů“ mohl ukradnouti, anebo čím bych se byl vůbec mohl prohřešit proti domácímu řádu.</p>
			<p class="MLP_text ParaOverride-1">Hned v&nbsp;prvních okamžicích jsem se přesvědčil, že ve vídeňském kriminále není všechno tak ryze německé, jak by se zdálo.</p>
			<p class="MLP_text ParaOverride-1">Žalářník Čech, rodák z&nbsp;Chrudimi, duchovní správce Moravan od Jihlavy, ba i&nbsp;dva „dozorci chodeb“ lámali češtinu tvrdíce, že byli jako vojáci před lety v&nbsp;Čechách posádkou, že by si přáli aspoň ještě jednou Prahu spatřit, že však to již sotva bude možno, poněvadž „služba nedovolí“, a&nbsp;kdyby i&nbsp;dovolila, že nestačí příjmy ani na ukonejšení hladu, tím méně aby zbylo na cestu do Prahy pro pouhou zábavu.</p>
			<p class="MLP_text ParaOverride-1">Dvou výhod, jichž jsem jako politický vězeň ve vídeňském kriminále požíval a&nbsp;kterých nám v&nbsp;pražských trestnicích naprosto odepřeli: čtení politických časopisů a&nbsp;úplně volné procházení se na čerstvém vzduchu ve dvoře třeba po celý den&nbsp;– použil jsem s&nbsp;nemalým potěšením. Prolítnuv několik večerních listů, jež jsem si byl objednal, vyšel jsem na dvůr.</p>
			<p class="MLP_text ParaOverride-1">Bylo nadmíru příjemné dubnové odpůldne.</p>
			<p class="MLP_text ParaOverride-1">Obloha byla skoro po celý den úplně bez mraků a&nbsp;jarní slunce hřálo již jako v&nbsp;červnu. Dvůr tvořil pravidelný čtverec, jeho každá strana byla asi třicet sáhů dlouhá.</p>
			<p class="MLP_text ParaOverride-1">Asi šestá část dvora byla ohrazena a&nbsp;nalézaly se v&nbsp;ní záhonky s&nbsp;klíčícími již zeleninami. Ostatní část byla vydlážděna, tu a&nbsp;tam nalézal se nějaký strom a&nbsp;uprostřed byla z&nbsp;latí sbitá besídka, obrou­bená vysokými šeříkovými keři, na nichž počínaly již drobné lístečky vyrážeti.</p>
			<p class="MLP_text ParaOverride-1">Dvůr byl pustý a&nbsp;jenom čtyři strážníci, každý v&nbsp;jednom rohu dvora, procházeli se s&nbsp;nasazenými na puškách bodáky volným krokem na vykázaných místech. Časem přeběhl přes dvůr nějaký trestník v&nbsp;průvodu dozorce, nebo jej přešla známým loudavým krokem nějaká osoba úřadní.</p>
			<p class="MLP_text ParaOverride-1">Několikráte přešel jsem přes dvůr po jedné straně, a&nbsp;obešed pak uprostřed dvora se nalézající besídku, byl bych ve své promenádě pokračoval, kdyby nebylo cosi zvláštního moji pozornost tak upoutalo, že mimovolně jsem se zastavil.</p>
			<p class="MLP_text ParaOverride-1">Podle besídky jen několik kroků přede mnou ležel na zemi na trochu slámě natažen vychrtlý muž v&nbsp;trestnickém oděvu; hlavu měl opřenou o&nbsp;levou ruku, v&nbsp;pravici držel stéblo slámy a&nbsp;pohyboval rukou tou, jako by do země dlaždicemi vrýval pravidelné jakés figury.</p>
			<p class="MLP_text ParaOverride-1">Za chvíli popošel jsem několik kroků kupředu.</p>
			<p class="MLP_text ParaOverride-1">Na zemi ležící muž, jenž byl, jak se zdálo, do své hříčky tak zahloubán, že si ničeho nevšímal, co se kolem něho dělo, pozvedl poněkud hlavu a&nbsp;lhostejně na mne se podíval.</p>
			<p class="MLP_text ParaOverride-1">„Xaverie!“ vzkřikl jsem, poznav v&nbsp;muži přítele, jehož jsem byl skoro tři léta neviděl.</p>
			<p class="MLP_text ParaOverride-1">Tento poznal i&nbsp;mne na první pohled, a&nbsp;napolo se vztýčiv, podával mi mlčky ruku.</p>
			<p class="MLP_text ParaOverride-1">„Probůh, jaké to shledání!“ pravím tiskna příteli ruku. „Kde jsme se to po letech shledali?“</p>
			<p class="MLP_text ParaOverride-1">„V&nbsp;kriminále,“ odpovídá přítel chladně, jako by se jednalo o&nbsp;ustanovení místa, kde se o&nbsp;příštím výletu do okolí setkáme.</p>
			<p class="MLP_text ParaOverride-1">„Jak to možno?“ tážu se.</p>
			<p class="MLP_text ParaOverride-1">„Zcela prostě,“ odtuší s&nbsp;nejklidnější tváří a&nbsp;polosarkastickým úsměvem přítel. „Byl jsem obžalován a&nbsp;odsouzen; za dva nebo tři dni budu dopraven do trestnice v&nbsp;Subenu.“</p>
			<p class="MLP_text ParaOverride-1">„Jsi už dlouho uvězněn?“</p>
			<p class="MLP_text ParaOverride-1">„Přes rok trvala vyšetřovací vazba, asi čtvrt léta uplynulo, nežli nabyl rozsudek právní platnosti, a&nbsp;v&nbsp;trestnici subenské mám strávit sedm roků.“</p>
			<p class="MLP_text ParaOverride-1">„Sedm roků!“ zvolal jsem v&nbsp;pohnutí.</p>
			<p class="MLP_text ParaOverride-1">„Sedm roků,“ opakoval monotónně přítel.</p>
			<p class="MLP_text ParaOverride-1">„A&nbsp;pro jaký zločin jsi byl odsouzen?“</p>
			<p class="MLP_text ParaOverride-1">„Pro krádež,“ dí přítel chladně.</p>
			<p class="MLP_text ParaOverride-1">Odpověď ta působila na mne jako zdrcující zpráva o&nbsp;smrti nejdražšího přítele; odmlčel jsem se.</p>
			<p class="MLP_text ParaOverride-1">„Pro zločin sprosté krádeže,“ opakoval přítel temně.</p>
			<p class="MLP_text ParaOverride-1">„Není možno!“ vyrazil jsem ze sebe.</p>
			<p class="MLP_text ParaOverride-1">„A&nbsp;přece faktum, na kterém se nedá nic více změnit,“ odtušil přítel a&nbsp;dodal: „Leč nemohu si až dosud naříkati, chovali se ke mně po celou dobu, co zde meškám, dosti přívětivě. Jakmile jsem byl odsouzen, dali mne k&nbsp;‚písařům‘, tj. mezi vzdělanější trestníky, kteří opisujou soudní akta za trochu lepší stravu, a&nbsp;když jsem později povážlivěji počal churavěti, učinili mi trudný stav můj v&nbsp;nemocnici trestnice dle možnosti příjemným.“</p>
			<p class="MLP_text ParaOverride-1">Teprve nyní jsem si všimnul pozorněji přítelovy tváře.</p>
			<p class="MLP_text ParaOverride-1">Nebyla se sice příliš změnila, známky choroby však byly patrny; zažloutlá druhdy pleť byla již nahnědlá a&nbsp;jemnými žilinami protkána, oko hlouběji zapadlé a&nbsp;horečně se lesknoucí, úzké rty pak zvadlé a&nbsp;zmodralé, slovem výraz obličeje jevil člověka nevýslovně trpícího.</p>
			<p class="MLP_text ParaOverride-1">„Již dlouho churavíš?“ tážu se soucitně, ačkoli jsem byl po prvním bedlivějším pohledu poznal známky plicního neduhu, jenž již po mnoho měsíců konal svou zhoubnou práci, proti které není žádného léku.</p>
			<p class="MLP_text ParaOverride-1">„Skoro tak dlouho, co jsem zde.“</p>
			<p class="MLP_text ParaOverride-1">„A&nbsp;necítíš žádného ulehčení?“</p>
			<p class="MLP_text ParaOverride-1">„Časem; ale nedávám se ničím, ba ani příznivými a&nbsp;potěšnými výroky lékaře másti. Vím příliš mnoho, než abych neznal podstatu a&nbsp;průběh své choroby; vím, že blížící se rozklad, jemuž prostě říkají umírání, nedá na sebe již dlouho čekat, a&nbsp;očekávám jej klidně, abych jej mohl podrobiti ještě analýze…“</p>
			<p class="MLP_text ParaOverride-1">Tak mluvil přítel, ležící přede mnou na zemi bez naděje a&nbsp;bez útěchy.</p>
			<p class="MLP_text ParaOverride-1">A&nbsp;jakou útěchu mohl jsem mu poskytnouti? Duch tak samostatný, který dle všeho i&nbsp;nyní ještě&nbsp;– když už jen takřka nitkou souvisel se zchřadlým tělem, od něhož každým okamžikem mohl se odtrhnouti, aniž k&nbsp;tomu bylo potřebí nějakého násilí&nbsp;– nebyl pozbyl své síly; duch, který doposud ještě měl úplnou vládu nad hmotou, od které závisel, a&nbsp;který vzdor tomu, že počal již osudný rozklad hmoty, přece ještě vítězoslavně stál nad ruinou těla, nelekaje se ani dost málo, že s&nbsp;tělem navždy zanikne&nbsp;– takový duch nepotřeboval útěchy a&nbsp;byl by jí hrdě povrhnul.</p>
			<p class="MLP_text ParaOverride-1">Mlčel jsem tedy.</p>
			<p class="MLP_text ParaOverride-1">I&nbsp;přítel se zamlčel, a&nbsp;teprve po chvíli, jako by chtěl rozmluvu převésti na jiný předmět, podotknul:</p>
			<p class="MLP_text ParaOverride-1">„Nikdy bych se nebyl nadál, že zde se setkáme. Věděl jsem sice, že sem na několik dní přibude český žurnalista, že bys to však byl ty, ani ve snu mi nenapadlo. Jak se ti stále vedlo?“</p>
			<p class="MLP_text ParaOverride-1">V&nbsp;několika minutách pověděl jsem příteli vše, co si přál vědět, a&nbsp;skončil jsem otázkou, jak se vedlo jemu; leč v&nbsp;témž okamžiku, co jsem otázku pronesl, probleskla mým mozkem myšlenka a&nbsp;dodal jsem:</p>
			<p class="MLP_text ParaOverride-1">„Teď teprve se mi zdá, že pochopuju příčinu, pro kterou se s&nbsp;tebou setkávám na tomto místě. Jsemť jist, že poklad, jejž jsme spolu nalezli, byl hlavní příčinou. Nalezli u&nbsp;tebe drahokamy, a&nbsp;když jsi se nemohl vykázati, jak jsi jich nabyl, padlo na tebe podezření krádeže. Není-liž pravda?“</p>
			<p class="MLP_text ParaOverride-1">„Nikoli!“ odtušil přítel s&nbsp;úsměvem člověka, znajícího záhadnou jakous záležitost, o&nbsp;kteréž mu někdo napovídá naivní výklad. „Drahokamů u&nbsp;mne nenalezeno, a&nbsp;nemohlo tudíž z&nbsp;té příčiny na mne padnouti žádné podezření. Leč zajímá-li tě ještě osud člověka, jakým jsem já, povím ti několika slovy, čeho je třeba k&nbsp;objasnění situace.“</p>
			<p class="MLP_text ParaOverride-1">Poté přítel, kterýž byl stále na zemi polovztyčen ležel, vstal a&nbsp;usedl na nedalekou dřevěnou lavičku před besídkou.</p>
			<p class="MLP_text ParaOverride-1">Když jsem byl mlčky následoval jeho příkladu, počal vypravovati v&nbsp;tento smysl:</p>
			<p class="MLP_text ParaOverride-1">„Jako děsný sen připomínám si poslední dobu svého pobytu v&nbsp;Praze, kdy končil jsem svou dlouholetou namáhavou duševní práci: odhalení tajemství Balkova obrazu svatého Xaveria.</p>
			<p class="MLP_text ParaOverride-1">Jsem jist, že se ještě dobře pamatuješ, jaký život jsem vedl a&nbsp;že jsi se domyslil, v&nbsp;jakém duševním stavu jsem asi byl, když dokončiv štastně svou práci, nalezl jsem některé drahokamy, takže jsem tě směle mohl vyzvati, abys mne doprovázel na dobrodružné výpravě.</p>
			<p class="MLP_text ParaOverride-1">Nyní, když jsem už nabyl úplného klidu, zdá se mi, že bylo vše pouhý sen. Bezpříkladně namáhavou duševní prací byl jsem již tak zemdlen, ba až k&nbsp;smrti unaven, že ani radost nad šťastným výsledkem nemohla již ochablé mé nervy osvěžiti.</p>
			<p class="MLP_text ParaOverride-1">Obzvláště v&nbsp;poslední době, kdy jsem ještě nebyl nabyl úplné jistoty, býval jsem tak rozechvěn a&nbsp;rozčilen, že jsem po celé noci téměř ani oka nezamhuřoval. Unaven kladl jsem se na lože a&nbsp;vstával ještě unavenější, neboť nejistota, která mé nitro rozchvívala, udržovala mne stále v&nbsp;zimničném rozčilení.</p>
			<p class="MLP_text ParaOverride-1">Byltě jsem přes míru pracoval a&nbsp;přes míru se namáhal; duševní můj stav podobal se pokraji šílenosti.</p>
			<p class="MLP_text ParaOverride-1">V&nbsp;tu dobu podniknuta naše dobrodružná výprava.</p>
			<p class="MLP_text ParaOverride-1">Vím sice, že zdál jsem se býti dosti klidným, když jsme se spolu za lunojasné noci vypravili ku kopání pokladu; leč vnitřní rozčilení mé bylo tak ohromné, že jsem jen s&nbsp;napětím veškerých svých sil zachoval aspoň zdánlivě poklid ducha.</p>
			<p class="MLP_text ParaOverride-1">Čím více jsme se blížili k&nbsp;osudnému místu, čím déle jsme v&nbsp;práci pokračovali a&nbsp;neomylných důkazů nalézali, že dlouholetá duševní moje práce nebyla marná, tím více rostlo mé rozčilení.</p>
			<p class="MLP_text ParaOverride-1">A&nbsp;možno se tudíž diviti, že dostoupilo největší výše, když jsi konečně vykopal třpytící se kov a&nbsp;kovovou krabici?</p>
			<p class="MLP_text ParaOverride-1">Možno se diviti, že zůstal jsem strnulý rozčilením a&nbsp;radostí, že počínal jsem si jako smyslů zbavený, zvláště v&nbsp;tajemném okamžiku, když měsíc vyhoupnuv se ze mraků, osvítil na několik okamžiků náš nález a&nbsp;zase se ukryl za mrak, když hned poté suchá tráva se vzňala a&nbsp;rudý její plamen proměnil se nevysvětlitelným způsobem v&nbsp;bledě žlutý a&nbsp;celou rokli příšerně osvěcoval?</p>
			<p class="MLP_text ParaOverride-1">Možno se diviti, že v&nbsp;okamžiku tom připamatoval jsem si rychlostí blesku nejdůležitější momenty, které předcházely, že zdálo se mi, jako by svatý Xaverius, jehož obraz jsem si byl tak hluboko v&nbsp;paměť vštípil, znenadání se objevil v&nbsp;žlutém plamenu, že se vztyčil a&nbsp;hrozivě pozvednuv ruku kynul mi, bych uprchl?!</p>
			<p class="MLP_text ParaOverride-1">Vše to bylo přeludem; nicméně nervy mého mozku byly v&nbsp;tu dobu tak rozechvěny, že nemohl jsem míti jiné představy kromě přeludu.</p>
			<p class="MLP_text ParaOverride-1">Chvěl jsem se na celém těle, nevýslovná úzkost se mne zmocnila, a&nbsp;nevěda, co činím, letěl jsem jako fúriemi hnán bez cíle z&nbsp;rokle.</p>
			<p class="MLP_text ParaOverride-1">Nevím, následoval-li jsi mne a&nbsp;víš-li, co se dále se mnou dělo; nevědělť jsem, co děje se kolem mne.</p>
			<p class="MLP_text ParaOverride-1">Pamatuju se jen, že letěl jsem přes pole, že seskočil jsem ze zdi, s&nbsp;kterouž bylo úbočí vršiny z&nbsp;jedné strany v&nbsp;stejné výši, že jsem kvapil skrze zahradu a&nbsp;pak do vrchu, neohlížeje se ani vpravo, ani vlevo, tím méně nazad, odkud jsem byl tak mimořádným způsobem vypuzen a&nbsp;dále hnán.</p>
			<p class="MLP_text ParaOverride-1">Drže křečovitě v&nbsp;jedné ruce lesklý kov, v&nbsp;druhé těžkou plechovou krabici, stoupal jsem přes pole do výše. Asi v&nbsp;polovici vršiny jsem cítil, že mne opouštějí síly; nemohl jsem už krabici unésti, ale přece jsem se vlekl dále, až posléze sklesl jsem vysílen na zem u&nbsp;jakési zdi…</p>
			<p class="MLP_text ParaOverride-1">Na více se nepamatuju, aniž vím, jak dlouho jsem beze smyslů ležel na zemi.</p>
			<p class="MLP_text ParaOverride-1">Ranní chladný vítr a&nbsp;oslňující záře vyšedšího slunce byly příčinou, že jsem procitnul z&nbsp;mrákot jako z&nbsp;těžkého sna. Otevra oči shledal jsem, že ležím pod širým nebem u&nbsp;židovského hřbitova smíchovského. Slunce bylo již asi hodinu nad obzorem a&nbsp;celá krajina leskla se v&nbsp;zlatých jeho paprscích jako v&nbsp;zarůžovělé skvoucí mlze.</p>
			<p class="MLP_text ParaOverride-1">Čarokrása letního jitra však mi byla lhostejnou, neboť první mou myšlenkou byla krabice s&nbsp;drahokamy. Rozhlížeje se kolem sebe, pátrám po krabici; marně však, krabice i&nbsp;kov byly zmizely.“</p>
			<p class="MLP_text ParaOverride-1">„Ukradeny!?“ zvolal jsem přerušiv přítele.</p>
			<p class="MLP_text ParaOverride-1">„Nikoli!“ odpovídá tento. „Jako blesk vyskočil jsem se země a&nbsp;div jsem radostí nezajásal; krabice ležela několik kroků ode mne u&nbsp;mezi, opodál pak leskl se v&nbsp;slunci žlutý kov.</p>
			<p class="MLP_text ParaOverride-1">Téměř v&nbsp;mžiknutí oka měl jsem kov v&nbsp;ruce; však místo zlata, jež jsem se domníval míti, držel jsem v&nbsp;ruce kus sirníku železitého.</p>
			<p class="MLP_text ParaOverride-1">Upustiv jej na zem sáhl jsem střelhbitě do kapsy po kamenech, jež jsme byli porůznu nalezli, a&nbsp;shledal, že to skutečně smaragd a&nbsp;rubín, čímž poznovu oživena ve mně naděje.</p>
			<p class="MLP_text ParaOverride-1">Nezkoumaje dlouho kameny ty, vrhl jsem se na krabici. Byla místy řezem již tak rozežrána, že mohly jednotlivé kameny vypadnout: nepokusil jsem se tedy v&nbsp;chvatu ani o&nbsp;její otevření, nýbrž vysypal obsah její na mez.</p>
			<p class="MLP_text ParaOverride-1">Bylo v&nbsp;ní asi čtyřicet kamenů nejrůznějšího druhu, tvaru i&nbsp;hodnoty; spatřil jsem chalcedon, ametyst, jaspis, opál, chryzolit, turmalín, topas, několik granátů, chryzoberyl, mezi tím však také křemen, opuku, ba i&nbsp;několik odrůd uhlí.</p>
			<p class="MLP_text ParaOverride-1">Leč již při prvním pohledu na vysypané z&nbsp;krabice kameny zůstal jsem jako omráčen, neboť místo ‚neocenitelného pokladu‘, jejž jsem hledal a&nbsp;o&nbsp;jehož existenci jsem byl úplně přesvědčen, ležely přede mnou kameny bez ceny.“</p>
			<p class="MLP_text ParaOverride-1">„Jak to?“ přerušuju přítele. „Vždyť pak aspoň kameny, jež jsem měl v&nbsp;ruce, nebyly bez ceny. Či nebyly pravé?“</p>
			<p class="MLP_text ParaOverride-1">„Ovšemže nebyly zcela bez ceny, ovšemže byly pravé,“ odtušil přítel. „Však místo neocenitelného, tedy přinejmenším drahocenného pokladu měl jsem před sebou pouze sbírku minerálií, jejíž cenu jsem úhrnem páčil asi na tři sta zlatých, poněvadž jednotlivé drahokamy nebyly hlazeny a&nbsp;vůbec byly takového druhu, že jich naprosto nebylo možno použiti k&nbsp;něčemu jinému, leda do sbírky minerálií.“</p>
			<p class="MLP_text ParaOverride-1">„Jak ale přišly na místo, jež jsi po dlouholeté duševní práci tak namáhavým způsobem naznačil co místo, na kterém musí býti poklad, o&nbsp;němž se byl umírající Balko tak tajemným způsobem před tvou babičkou zmínil? Či byla snad jen tato krabička s&nbsp;mineráliemi tím pokladem?“</p>
			<p class="MLP_text ParaOverride-1">„Nikoli,“ odvětil přítel a&nbsp;pokračoval klidně ve svém vypravování:</p>
			<p class="MLP_text ParaOverride-1">„Když jsem se poněkud ze svého nemilého udivení vzpamatoval, vysvětlil jsem si vše, od nalezení prvního drahokamu až po tajemné osvětlení rokle, když jsme v&nbsp;ní krabici nalezli.</p>
			<p class="MLP_text ParaOverride-1">Krabice nedostala se do rokle jinak nežli náhodou, právě tak jako jsem tam já náhodou nalezl první tři drahokamy.</p>
			<p class="MLP_text ParaOverride-1">Zajisté se ještě pamatuješ, že kopali jsme na místě, kde byla půda sypká, a&nbsp;že jsme přišli zanedlouho na celou vrstvu rumu. Rum ten byl do rokle dle všeho před lety navezen a&nbsp;s&nbsp;rumem tím dostala se tam také krabice s&nbsp;mineráliemi. Krabice však ležela dle všeho již předtím mnoho let v&nbsp;rumu; bylať rezem tak rozežrána, že měla na několika místech větší i&nbsp;menší průlomy.</p>
			<p class="MLP_text ParaOverride-1">Kameny, jež jsme porůznu v&nbsp;rumu nalezli, dostaly se tam dle všeho jen tím způsobem, že při nakládání a&nbsp;skládání rumu některým z&nbsp;větších, rezem rozežraných otvorů krabice vypadly.</p>
			<p class="MLP_text ParaOverride-1">Když jsme krabici vykopali, viděli jsme sice, že je rezem rozežrána, a&nbsp;já sám se pamatuju, že mi z&nbsp;ní, když jsem z&nbsp;rokle prchal, několik kamenů vypadlo.</p>
			<p class="MLP_text ParaOverride-1">Žel, že byla rokle známým ti způsobem osvětlena, čímž rozčilení mé nabylo tehdy rázu šílenosti. Jinak by se nám bylo vše na místě vyjasnilo.“</p>
			<p class="MLP_text ParaOverride-1">„Jaké příčině přičítáš však příšerné bledě žluté osvětlení rokle a&nbsp;sirnatý zápach?“ tážu se.</p>
			<p class="MLP_text ParaOverride-1">„Příčině zcela přirozené,“ odtušil přítel. „Pamatuješ se ještě, že jsme vykopali tenkrát také několik kusů realgaru?“</p>
			<p class="MLP_text ParaOverride-1">„Pamatuju.“</p>
			<p class="MLP_text ParaOverride-1">„Já však se pamatuju ještě na více, neboť navzdor své bezpříkladné rozčilenosti dával jsem nejbedlivější pozor na vše, co jsme konali a&nbsp;co se kolem nás dělo, a&nbsp;vím, žes tenkráte několik kusů realgaru pohodil stranou a&nbsp;že některé z&nbsp;nich padly na suchou trávu opodál. Když pak se tráva od odlítnuté hlavičky sirky vzňala, vzňaly se a&nbsp;hořely také kusy realgaru, čímž plamen nabyl příšerné, bledě žluté barvy, jako by v&nbsp;osamělé rokli dělo se cosi nadpřirozeného.“</p>
			<p class="MLP_text ParaOverride-1">„Dle toho tedy rozpadá se důsledně veškerá tvá kombinace vniveč,“ pravím. „Dle toho tedy byla veškerá tvá duševní práce marná a&nbsp;tajemství Balkova obrazu svatého Xaveria i&nbsp;‚neocenitelný poklad‘ pouhý klam!“</p>
			<p class="MLP_text ParaOverride-1">„Možná a&nbsp;možná také že ne!“ odtušil k&nbsp;mému podivení klidně přítel.</p>
			<p class="MLP_text ParaOverride-1">„Ty tedy ani po takové zkušenosti ještě nevěříš?“</p>
			<p class="MLP_text ParaOverride-1">„Nevěřím ničemu,“ praví přítel, „pouhá víra je mi tolik jako pouhý sen; přemýšlím však, soudím a&nbsp;kombinuju. Jedno ovšem je už jisto, že poklad, o&nbsp;který se jedná, není na onom místě, jež jsem naznačil. Avšak vylučuje to již existenci pokladu vůbec?“</p>
			<p class="MLP_text ParaOverride-1">„Cožpak se nemůžeš zbavit šílené té myšlenky?“</p>
			<p class="MLP_text ParaOverride-1">„Nemohu, naprosto nemohu, a&nbsp;kdybych dnes byl na svobodě, bez odkladu bych zahájil práci svou poznovu.“&nbsp;–</p>
			<p class="MLP_text ParaOverride-1">„A&nbsp;co tě medle k&nbsp;tomu opravňuje?“</p>
			<p class="MLP_text ParaOverride-1">„Podstata věci samé,“ pokračoval přítel. „Dvě věci jsou zde možny; buď diktoval umírající Balko mé babičce cosi zcela bezpodstatného, a&nbsp;pak jest ovšem vše pouhý klam, nebo diktoval věc podstatnou, a&nbsp;pak netřeba se ještě vzdávati veškeré naděje, když nezdařila se kombinace a&nbsp;cíle nedosaženo prvním pokusem. Pro obé ovšem nemám žádných důkazů; avšak kdybych veškerou svou dosavadní kombinaci musil uznat za mylnou, kdybych i&nbsp;téměř neviditelné známky na obraze, z&nbsp;kterých jsem si byl sestavil plán cesty k&nbsp;pokladu, musil pokládati za imaginární, o&nbsp;jedné věci nelze mi přece pochybovati.“</p>
			<p class="MLP_text ParaOverride-1">„A&nbsp;ta je?“</p>
			<p class="MLP_text ParaOverride-1">„Že mnou sestavený plán obrazu, když jsem jej dle své kombinace kladl na situační plán Prahy, na jednom z&nbsp;plánů těch úplně souhlasil s&nbsp;klikatými ulicemi, a&nbsp;to od domu, v&nbsp;němž v&nbsp;Balkovi vznikla první myšlenka k&nbsp;obrazu, až k&nbsp;Oujezdské bráně…“</p>
			<p class="MLP_text ParaOverride-1">„A&nbsp;nemohlo by to býti náhodou?“ namítám. „A&nbsp;to právě tak, jako se krabice s&nbsp;mineráliemi náhodou dostala do rokle a&nbsp;jako jsi tam sám náhodou nalezl první drahokamy?“</p>
			<p class="MLP_text ParaOverride-1">„Náhodou!?“ vzkřikl přítel a&nbsp;pokračoval: „Nevěřím v&nbsp;náhodu, pro mne náhoda neexistuje! Což nevíš už, že zabýval jsem se, ovšem doposud marně, řešením ‚problému náhody‘?</p>
			<p class="MLP_text ParaOverride-1">A&nbsp;teď bych měl ustati, teď bych měl opomenout příležitost ku zkoumání náhod, o&nbsp;nichž doposud ještě nemohu udati, náležejí-li mezi onen druh, pro který již známe také zákony, dle kterých se řídí, nebo mezi ony, jež dosud nutno vřaditi mezi nerozřešitelné, poněvadž nejsou známy jich zákony?</p>
			<p class="MLP_text ParaOverride-1">Dosud ještě nejsem přesvědčen o&nbsp;možnosti ani o&nbsp;nemožnosti nalezení pokladu, a&nbsp;dokud myslící člověk nebyl přesvědčen, dotud nemá a&nbsp;nesmí se vzdávati naděje, dotud je jeho povinností pokračovati v&nbsp;práci.</p>
			<p class="MLP_text ParaOverride-1">A&nbsp;což medle, kdyby byl Balko několik okamžiků před svou smrtí mluvil jen obrazně? Kdyby byl tajemně poukázal k&nbsp;pokladu jen proto, aby byl někdo povzbuzen k&nbsp;hlubokému a&nbsp;vytrvalému přemýšlení, ke kombinaci, která i&nbsp;v&nbsp;případě, kdyby byla falešnou a&nbsp;mylnou, musila by bystrost jeho ducha zvýšiti?</p>
			<p class="MLP_text ParaOverride-1">Či nepovídá Balko ve svém posledním diktandu doslova: ‚A&nbsp;komu se podaří tajemství to vypátrati, nemůže zůstati pro lidstvo bez ceny, neboť duch jeho nabude oné síly a&nbsp;průpravy, jaké je potřebí k&nbsp;obrovskému dílu na prospěch veškerého lidstva?‘</p>
			<p class="MLP_text ParaOverride-1">A&nbsp;nestálo by to za to, kdyby si člověk při této práci zjednal tolik průpravy a&nbsp;síly, by aspoň protivenství světa snášel s&nbsp;rezignací muže nezoufajícího ani v&nbsp;okamžicích zdánlivě beznadějných, kdyby tím nabyl oné duševní síly a&nbsp;pružnosti, bez kterých tolik životů tak záhy klesá v&nbsp;prach a&nbsp;kterými i&nbsp;člověk v&nbsp;nejtrudnějších dobách, byť i&nbsp;klesl a&nbsp;krvácel, poznovu z&nbsp;prachu se zvedá, a&nbsp;třeba pohaněn, pokořen, v&nbsp;hlubinách duše uražen a&nbsp;ze sterých ran krváceje, přece nikdy nespouští ideál ze zřetele?“</p>
			<p class="MLP_text ParaOverride-1">Přítel na několik okamžiků se odmlčel, načež pokračoval:</p>
			<p class="MLP_text ParaOverride-1">„Teprve několik týdnů před svým zatčením nalezl jsem v&nbsp;jedné z&nbsp;četných modlitebních knížek, jež jsem byl po matce a&nbsp;babičce zdědil a&nbsp;nikdy neotevřel, vzácnou listinu, koncept Balkova jednoho dopisu k&nbsp;jakémusi příteli.</p>
			<p class="MLP_text ParaOverride-1">List byl psán v&nbsp;jazyku italském. Pisatel uvádí na počátku některé úryvky ze svých mladších let a&nbsp;zmiňuje se o&nbsp;jakémsi starci Eleazarovi, s&nbsp;kterýmž se byl v&nbsp;Itálii setkal a&nbsp;jenž příkladem i&nbsp;slovy tradicionelní názory Balkovy podkopav, zůstavil jej bez rady a&nbsp;bez pomoci v&nbsp;pochybnostech, což však nezůstalo nadlouho bez vlivu na Balkova ducha.</p>
			<p class="MLP_text ParaOverride-1">Balko počal hlouběji přemýšleti. Vlastní jeho zkušenosti mu dokázaly nicotu nejlepších lidských úmyslů; dokázaly mu, jak klamné jsou naše naděje, jak často bývá v&nbsp;životě opovrhováno zásluhou, nadáním, duchem a&nbsp;ctností, a&nbsp;jak často zase slabost, zbabělost a&nbsp;ničemnost slavívá triumfy.</p>
			<p class="MLP_text ParaOverride-1">Nejděsnější beznadějnost vžírala se v&nbsp;jeho ducha. Často se mu zdálo, že stav se malířem, minul se cílem svého života, že měl se státi vědátorem, aby na základě vědy pokusil se o&nbsp;rozřešení děsné této hádanky a&nbsp;zasadil se pak o&nbsp;reformu.</p>
			<p class="MLP_text ParaOverride-1">Pokusil se o&nbsp;to; avšak tehdejší věda, tehdejší vzdělanost a&nbsp;osvěta neposkytly mu pražádné opory.</p>
			<p class="MLP_text ParaOverride-1">‚Poskytuje ti vzdělanost poklidu a&nbsp;míru?‘ táže se Balko ve svém listě. ‚Chrání tě před klamy a&nbsp;bludy, před malomyslností a&nbsp;zbabělostí, před vášněmi a&nbsp;náruživostmi, před mravním úpadkem, před padoušstvím?</p>
			<p class="MLP_text ParaOverride-1">Nikoliv! Jinak by nebylo tolik nešťastných, zklamaných, malomyslných, zbabělých, vášnivých a&nbsp;náruživých mezi vzdělanci, ba nebylo by mezi nimi také tolik padouchů.</p>
			<p class="MLP_text ParaOverride-1">Jak ale možno býti jinak! Kdyby chlebařští nedouci nevtloukali odpadky úřadní vědy do mládeže, by z&nbsp;ní učinili skoro výhradně jen chlebaře takového kalibru, jako jsou sami, bylo by ovšem aspoň poněkud jinak.</p>
			<p class="MLP_text ParaOverride-1">Rozhlédni se však kolem sebe, zkoumej a&nbsp;zpytuj, a&nbsp;zhrozíš se té bezedné prázdnoty a&nbsp;pustoty, která na tě zívá.</p>
			<p class="MLP_text ParaOverride-1">V&nbsp;trudných okamžicích, když jsem přemýšlel o&nbsp;nicotě lidského snažení, vznikla ve mně myšlenka, že člověk aspoň poměrně může dosáhnouti štěstí neoblomnou, skálopevnou důvěrou v&nbsp;myšlenku, byť sebeklamnější, a&nbsp;snažil jsem se myšlenku svou vtěliti v&nbsp;tazích umírajícího svatého Xaveria…‘</p>
			<p class="MLP_text ParaOverride-1">Potud Balko ve svém dopisu, psaném před více nežli sto lety,“ pokračoval přítel po krátké přestávce. „Rozhlédni se nyní po stu letech kolem sebe a&nbsp;rci, zda a&nbsp;pokud se co změnilo?</p>
			<p class="MLP_text ParaOverride-1">Po stu letech! Jaké to změny, co tu vynálezů, co tu zdokonalení!</p>
			<p class="MLP_text ParaOverride-1">Po Velké francouzské revoluci, po tisícerých nových vymoženostech věd a&nbsp;jich zpopularizování, po staletém obrovském namáhání tisíců poctivců, zdaž nemusíš s&nbsp;Bálkem zvolati, že ani nynější osvěta nechrání před mravním úpadkem a&nbsp;padoušstvím, před bludy a&nbsp;vášněmi neb aspoň, když jsi se všeho toho uvaroval, před malomyslností a&nbsp;zbabělostí, slovem že ani nynější osvěta neblaží, nesílí a&nbsp;neuspokojuje?</p>
			<p class="MLP_text ParaOverride-1">Pochopuju, že jako před sto lety i&nbsp;nyní pouhá úřadní věda musí tě uvésti na scestí a&nbsp;nemůže míti jiných následků kromě zmalátnělosti, že život musí se státi břemenem vždy nesnesitelnějším, břemenem, pod jehož tíží konečně klesneme bez útěchy, bez naděje.</p>
			<p class="MLP_text ParaOverride-1">Avšak jako byl Balko ve své beznadějnosti nalezl útěchu v&nbsp;pevné, skálopevné naději v&nbsp;myšlenku, právě tak jsem přesvědčen, že nynější stav nemůže potrvati, že nynější osvěta, která neblaží, nesílí a&nbsp;neuspokojuje, musí zaniknouti, aby na jejích troskách vznikla osvěta nová, osvěta ryzé lidskosti.“</p>
			<p class="MLP_text ParaOverride-1">Přítel dokončiv svěsil hlavu a&nbsp;zadumal se.</p>
			<p class="MLP_text ParaOverride-1">Nerušil jsem ho; spočívaloť v&nbsp;jeho vzezření tolik zádumčivosti jako ve vzezření člověka, kterýž se byl naposledy ještě vzmužil, aby pak navždy sklesl v&nbsp;agónii ducha.</p>
			<p class="MLP_text ParaOverride-1">Poznal jsem sice přítele, jakým býval druhdy; avšak síla jeho byla již zlomena, oko ztrhané a&nbsp;poslední slova jeho byla také posledním vzplanutím ducha.</p>
			<p class="MLP_text ParaOverride-1">Po chvíli zvedl hlavu a&nbsp;podávaje mi ruku pravil:</p>
			<p class="MLP_text ParaOverride-1">„Měj se dobře! Tamo přichází dozorce mé chodby: musím jíti, ana doba mé vycházky již minula.“</p>
			<p class="MLP_text ParaOverride-1">A&nbsp;vskutku mezi vraty byl se objevil dozorce. An tam však zůstal státi a&nbsp;se strážníkem se rozhovořil, pravil jsem k&nbsp;příteli:</p>
			<p class="MLP_text ParaOverride-1">„Na něco jsme ještě zapomněli. Doposud jsi mi nepověděl, z&nbsp;jaké příčiny jsi uvězněn. Možno-li ti tedy, prosím…“</p>
			<p class="MLP_text ParaOverride-1">„Máš pravdu,“ přerušil mne přítel. „Byl bych skutečně zapomenul; ale budu v&nbsp;několika okamžicích hotov. Když jsem po osudné noci, v&nbsp;které jsme kopali poklad, nabyl posléze přesvědčení o&nbsp;svém klamu, zmocnila se mne nevýslovná lítost. Styděl jsem se před tebou, před světem, ba sám před sebou a&nbsp;rozhodl se, že odjedu do Vídně, aniž bych o&nbsp;tom komu dal zprávu.</p>
			<p class="MLP_text ParaOverride-1">Úmysl svůj jsem také provedl, a&nbsp;ubytovav se ve Vídni v&nbsp;malé komůrce, žil jsem nějaký čas bídně z&nbsp;nepatrného svého důchodku. Leč kdysi po půlnoci poctila mne policie svou návštěvou a&nbsp;zatknula mne pro podezření z&nbsp;krádeže.</p>
			<p class="MLP_text ParaOverride-1">Byl jsem dopraven do vyšetřovací vazby a&nbsp;o&nbsp;prvním výslechu dověděl jsem se příčinu.</p>
			<p class="MLP_text ParaOverride-1">V&nbsp;době, když jsem ještě meškal v&nbsp;Praze, spáchána v&nbsp;svatomikulášském chrámě zvláštní krádež: z&nbsp;drahocenné monstrance na oltáři svatého Xaveria vyloupány byly všechny drahokamy.</p>
			<p class="MLP_text ParaOverride-1">Zavedeno tudíž vyšetřování a&nbsp;poctivý kostelník chrámu při výslechu stvrdil přísahou, že odpůldne před nocí, v&nbsp;které se krádež udála, zastavil se náhodou, když chrám zamykal, před oltářem svatého Xaveria a&nbsp;viděl tam monstranci neporušenou, kdežto druhého dne ráno, když chrám otevíral, krádež sám zpozoroval.</p>
			<p class="MLP_text ParaOverride-1">Udání to ovšem by nebylo vedlo k&nbsp;žádnému výsledku, kdyby nebyl poctivý a&nbsp;dobrý muž ten později v&nbsp;jakési společnosti mimochodem pronesl, že klíč od sakristie měl jsem v&nbsp;tu dobu také já. Připomenutí jeho udáno u&nbsp;soudu a&nbsp;ve vyšetřování pokračováno.</p>
			<p class="MLP_text ParaOverride-1">Kostelník musil jako svědek udati vše, co věděl, a&nbsp;ačkoli sám ujišťoval, že mne nemá v&nbsp;pražádném podezření, neměl na to vyšetřující soudce žádného ohledu, nýbrž dal po mně pátrati.</p>
			<p class="MLP_text ParaOverride-1">Nenadálé mé zmizení z&nbsp;Prahy bylo hlavní příčinou, že podezření, jež na mne padlo, zůstalo na mně lpěti.</p>
			<p class="MLP_text ParaOverride-1">Byl jsem stíhán zatykačem, a&nbsp;jelikož jsem se ve Vídni neskrýval, byl jsem také vbrzku vypátrán a&nbsp;zatčen, načež celá záležitost odstoupena trestnímu soudu ve Vídni.</p>
			<p class="MLP_text ParaOverride-1">Krádež byla dle všeho spáchána v&nbsp;osudnou dobu, kdy jsem právě končil svou namáhavou práci a&nbsp;nalézal se v&nbsp;tak bezpříkladném rozčilení, že jsem téměř ani nevěděl, co se kolem mne děje.</p>
			<p class="MLP_text ParaOverride-1">A&nbsp;tím se také stalo, že po dnešní den nemohl jsem se upamatovati, kde jsem se nalézal, když byla krádež spáchána.</p>
			<p class="MLP_text ParaOverride-1">Důkazů pro svou nevinu jsem neměl a&nbsp;nemám žádných, okolností podezřívajících bylo takové množství, že nemohl jsem po provedeném přelíčení, když jsem byl odsouzen, ani slova ku svému ospravedlnění pronésti.“</p>
			<p class="MLP_text ParaOverride-1">„Proklatě!“ pravím. „Balkův svatý Xaverius tedy je příčinou tvého uvěznění!“</p>
			<p class="MLP_text ParaOverride-1">„Ano,“ vece přítel. „Leč na tom není ještě dosti; osudný obraz ten je také příčinou mé choroby.“</p>
			<p class="MLP_text ParaOverride-1">„Jak to?“</p>
			<p class="MLP_text ParaOverride-1">„Od oné noci, kdy jsme společně kopali poklad, cítím svou chorobu. Zimničně rozechvěn a&nbsp;rozpálen sklesl jsem tenkráte u&nbsp;zdi židovského hřbitova a&nbsp;zůstal tam v&nbsp;chladu nočním několik hodin beze smyslů ležeti. Od té doby…“</p>
			<p class="MLP_text ParaOverride-1">„Pamatuješ se snad aspoň na datum, kdy byla krádež spáchána?“ přerušuju přítele nechtěje, aby se šířil o&nbsp;nejtrapnější pro něho záležitosti.</p>
			<p class="MLP_text ParaOverride-1">„Ovšemže,“ odpovídá tento a&nbsp;dává mi rok i&nbsp;den.</p>
			<p class="MLP_text ParaOverride-1">„Nemýlíš se?!“ vzkřikl jsem překvapen. „Je to skutečně rok a&nbsp;den?!“</p>
			<p class="MLP_text ParaOverride-1">„Tak aspoň je udáno v&nbsp;aktech.“</p>
			<p class="MLP_text ParaOverride-1">„A&nbsp;nemůžeš se nikterak upamatovati, kde jsi v&nbsp;tu dobu byl?“</p>
			<p class="MLP_text ParaOverride-1">„Nemohu,“ zní odpověď dutým hlasem.</p>
			<p class="MLP_text ParaOverride-1">„Zato se pamatuju já,“ pravím. „V&nbsp;tu dobu jsme společně kopali poklad.“</p>
			<p class="MLP_text ParaOverride-1">Přítel upřel na mne nedůvěřivě své vyhaslé oko.&nbsp;–</p>
			<p class="MLP_text ParaOverride-1">„Není možno!“ zvolal s&nbsp;trpkou beznadějností.</p>
			<p class="MLP_text ParaOverride-1">„Nejen možno, nýbrž jisto,“ odvětil jsem. „Neboť nejenže mám datum to zabezpečeno a&nbsp;ve svých zápiskách pod tímto datem celou podivnou událost podrobně zaznamenánu, já o&nbsp;tom později také vypravoval několika přátelům, z&nbsp;nichž každý pravdivost mého udání dosvědčí.“</p>
			<p class="MLP_text ParaOverride-1">Přítel, kterýž byl již před delší chvílí vstal z&nbsp;lavičky, stál přede mnou nepohnutě.</p>
			<p class="MLP_text ParaOverride-1">„Konečně tedy bude přece podán důkaz o&nbsp;mé nevině,“ dí po chvíli chvějícím se hlasem.</p>
			<p class="MLP_text ParaOverride-1">„Ještě dnes učiním přiměřená opatření a&nbsp;v&nbsp;několika dnech jsi na svobodě.“</p>
			<p class="MLP_text ParaOverride-1">„Já na svobodě? Já?“ vzkřikl přítel klesaje mi do náručí.</p>
			<p class="MLP_text ParaOverride-1">Vtom přikvapil dozorce a&nbsp;připomenul nám, že je čas opustiti dvůr a&nbsp;vrátiti se do cel.</p>
			<p class="MLP_text ParaOverride-1">Rozloučiv se s&nbsp;přítelem díval jsem se, kterak o&nbsp;dozorce se opíraje ubírá se matným krokem k&nbsp;chodbě vedoucí k&nbsp;nemocnici.</p>
			<p class="MLP_text ParaOverride-1">Odebrav se pak do „své“ cely, učinil jsem bez odkladu, jak jsem byl příteli přislíbil.</p>
			<p class="MLP_text ParaOverride-1">Nechtěje se sám chopiti iniciativy, napsal jsem v&nbsp;noci příteli malíři list, a&nbsp;pověděv mu v&nbsp;podstatě, co jsem právě vypravoval, žádal jsem jej, aby v&nbsp;té věci učinil přiměřené kroky, by nevinně uvězněný přítel pokud možná nejdříve mohl dosíci svobody.</p>
			<p class="MLP_text ParaOverride-1">Druhého dne dopoledne, když jsem se ubíral v&nbsp;průvodu c.&nbsp;k.&nbsp;strážníka z&nbsp;trestnice k&nbsp;Nejvyššímu soudu, vhodil jsem list do nejbližší skříně na dopisy, kolem které jsme se ubírali, a&nbsp;byl jsem jist, že jakmile přítel malíř můj list obdrží, nebude přítel Xaverius dlouho ve vězení dlíti, poněvadž důkaz jeho neviny byl tak jasný, že nedalo se nic jiného očekávati nežli bezodkladné propuštění na svobodu.</p>
			<p class="MLP_text ParaOverride-1">Po odbytém řízení u&nbsp;Nejvyššího soudu odebral jsem se opět v&nbsp;průvodu c.&nbsp;k.&nbsp;zřízence do trestnice.</p>
			<p class="MLP_text ParaOverride-1">Přítele Xaveria nespatřil jsem však již ani téhož, aniž následujícího dne, a&nbsp;když jsem se tázal po příčině, odpověděno mi, že choroba jeho poněkud se zhoršila, takže mu nelze opustiti lože.</p>
			<p class="MLP_text ParaOverride-1">Třetího dne asi k&nbsp;čtvrté hodině odpolední byl jsem znenadání zavolán do žalářníkovy kanceláře a&nbsp;zvěstováno mi tam, že byla udělena amnestie ve věcech tiskových.</p>
			<p class="MLP_text ParaOverride-1">Přečetli mi ještě dotyčný dokument, dali mi jej podepsat a&nbsp;sdělili pak, že jsem na svobodě.</p>
			<p class="MLP_text ParaOverride-1">Vrátil jsem se do „své“ cely, sebral své věci a&nbsp;provázen dozorcem spěchal jsem chodbou k&nbsp;východu.</p>
			<p class="MLP_text ParaOverride-1">U&nbsp;vrat, vedoucích do dvora, v&nbsp;němž jsem se byl procházíval, pohlédl jsem zběžně do dvora a&nbsp;mimovolně jsem se zastavil.</p>
			<p class="MLP_text ParaOverride-1">U&nbsp;besídky, u&nbsp;které jsem se byl s&nbsp;přítelem Xaveriem setkal, ležel tento na nosítkách. Chtěl jsem zabočiti do dvora, abych se s&nbsp;přítelem rozloučil, avšak strážník u&nbsp;vrat stojící, vida mne s&nbsp;malým příručním vakem v&nbsp;ruce na odchodu, sklonil svou zbraň a&nbsp;pravil:</p>
			<p class="MLP_text ParaOverride-1">„Dále na dvůr nesmíte! Jste na svobodě! Nemám tudíž práva vás tam pustit.“</p>
			<p class="MLP_text ParaOverride-1">„Rozhlédnout se snad mohu?“ tážu se.</p>
			<p class="MLP_text ParaOverride-1">„Můžete,“ děl strážník.</p>
			<p class="MLP_text ParaOverride-1">Popošed tudíž několik kroků až na práh vrat, rozhlédnul jsem se po dvoře, jenž byl v&nbsp;zlatých paprscích k&nbsp;západu se chýlícího jarního slunce zvláštního nabyl rázu, takže se zdálo, jako by pošmurnost jeho aspoň na několik okamžiků byla z&nbsp;něho vypuzena.</p>
			<p class="MLP_text ParaOverride-1">Pololeže a&nbsp;polosedě odpočíval přítel Xaverius na hrubé houni na nosítkách. Byl oblečen v trestnický šat, jenž byl na prsou poněkud rozhalen.</p>
			<p class="MLP_text ParaOverride-1">Dolejší část těla byla přikryta starým pláštěm, zpod kterého vy­čnívaly obnažené nohy.</p>
			<p class="MLP_text ParaOverride-1">Hlava přítelova byla poněkud nazad nachýlena; na smrt bledý, ba zsinalý obličej byl obrácen k&nbsp;modré obloze. Levá ruka přítelova spočívala na jeho prsou, pravice, v&nbsp;lokti ohnutá, visela k&nbsp;zemi.</p>
			<p class="MLP_text ParaOverride-1">Za hlavou jeho pak bylo vidět z&nbsp;hrubých latí zhotovenou besídku…</p>
			<p class="MLP_text ParaOverride-1">Dlouho jsem stál nepohnutě, nemoha odvrátit zraků od trpícího muže; neboť v&nbsp;okamžicích těch se mi zdálo, že nevidím několik kroků před sebou přítele, s&nbsp;kterým jsem byl před časem tak důvěrně obcoval, nýbrž muže dle podoby sice známého, avšak vším ostatním úplně cizího, slovem že vidím před sebou&nbsp;– umírajícího svatého Xaveria…</p>
			<p class="MLP_text ParaOverride-1">Poslední okamžiky, jež jsem strávil nablízku přítele, ztrpčila mi nevýslovná lítost…</p>
			<p class="MLP_text ParaOverride-1">Rozloučil jsem se s&nbsp;přítelem bez stisknutí ruky, beze slova…</p>
			<p class="MLP_text ParaOverride-1">Nežli jsem opustil trestnici, zastavil jsem se ještě u&nbsp;žalářníka. Požádal jsem jej, aby přítele mého, malíře v&nbsp;Schönbrunnu, uvědomil, kdyby se něco důležitého příteli Xaveriovi přihodilo.</p>
			<p class="MLP_text ParaOverride-1">Za několik minut byl jsem na svobodě a&nbsp;opět za několik minut ujížděl jsem již v&nbsp;první drožce, kterou jsem prázdnou potkal, k&nbsp;Schönbrunnu.</p>
			<p class="MLP_text ParaOverride-1">Doptal jsem se na přítele malíře velmi snadno a&nbsp;zastal jej v&nbsp;elegantním pokojíku na pohovce napohled vážného, ba skoro smutného.</p>
			<p class="MLP_text ParaOverride-1">„Obdržel jsi můj list z&nbsp;trestnice?“ byla má první slova.</p>
			<p class="MLP_text ParaOverride-1">„Obdržel a&nbsp;učinil vše, čeho jsi sobě přál,&nbsp;– avšak…“</p>
			<p class="MLP_text ParaOverride-1">„Nuže?“ dím s&nbsp;největší netrpělivostí.</p>
			<p class="MLP_text ParaOverride-1">„Už je pozdě!“</p>
			<p class="MLP_text ParaOverride-1">„Není možno! Proces musí býti znova proveden, neboť při tak zjevných důkazech neviny, jež podám, není možno, aby soud odpíral obnovení procesu. Nešťastný přítel Xaverius musí opět nabýti svobody…“</p>
			<p class="MLP_text ParaOverride-1">„Již je svoboden!“ dí přítel. „Nepotřebuje se domáhati již žádné spravedlnosti; zde viz!“ poté podává mi telegram.</p>
			<p class="MLP_text ParaOverride-1">Sotva jsem do telegramu nahlédl, zachvěl jsem se.</p>
			<p class="MLP_text ParaOverride-1">Žalářník vídeňské trestnice zvěstoval k&nbsp;mé žádosti, že přítel Xaverius několik minut po mém odchodu z&nbsp;trestnice na dvoře, kam jej byli na nosítkách na čerstvý vzduch vynesli&nbsp;– zemřel…</p>
			<p class="MLP_text ParaOverride-1">Nepromluvil jsem ani slova.</p>
			<p class="MLP_text ParaOverride-1">Nežádal jsem již od přítele, aby mi prokázal ve Vídni podobnou ciceronskou službu, jakou jsem mu byl před lety prokázal v&nbsp;Praze; rozloučil jsem se s&nbsp;ním, a&nbsp;on sám, cítě, co asi v&nbsp;mé duši se děje, nezdržoval mne.</p>
			<p class="MLP_text ParaOverride-1">Zanedlouho byl jsem na nádraží a&nbsp;druhého dne časně zrána již v&nbsp;Praze.</p>
			<p class="MLP_text_bez1radku_-12-0- ParaOverride-1">Od smrti přítele Xaveria uplynuly skoro tři roky, a&nbsp;po celou tu dobu nemohl jsem se odhodlati k&nbsp;návštěvě svatomikulášského chrámu, abych se po letech opět jednou podíval na osudný a&nbsp;tajemný Balkův obraz svatého Xaveria.</p>
			<p class="MLP_text ParaOverride-1">Kdykoli jsem si připomenul přítelův osud nebo tajemný obraz, jenž byl osudu toho příčinou, zmocnila se mne vždy podivná úzkost, přecházející i&nbsp;časem skoro až v&nbsp;nepochopitelnou bázeň.</p>
			<p class="MLP_text ParaOverride-1">Jsem přesvědčen, že kdyby plán stran vydávání nejvýtečnějších maleb českých měl býti někdy zrealizován a&nbsp;já měl při tom spolupůsobiti, nemohl bych se nikdy odvážiti popisu obrazu, který mne nejvíce zajímal, poněvadž ho nikdy již v&nbsp;životě svém nespatřím…</p>
			<p class="MLP_text ParaOverride-1">Když jsem počal psáti toto vypravování, chtěl jsem podivuhodné Balkovo dílo aspoň ještě jednou vidět. Přemohl jsem takřka násilně svůj odpor a&nbsp;odebral se jednou odpůldne do chrámu svatomikulášského.</p>
			<p class="MLP_text ParaOverride-1">Chrám byl náhodou úplně prázdný.</p>
			<p class="MLP_text_bez1radku ParaOverride-1">Sotva však jsem přistoupil před obraz a&nbsp;na umírajícího mnicha po­hlédl, zavířily mou duší tisíceré vzpomínky. Připomenul jsem si okamžik, když jsem se před oltářem tím poprvé setkal s&nbsp;přítelem Xaveriem; připomenul jsem si jeho tajuplnou podobnost s&nbsp;tváří umírajícího svatého na obraze, připomenul jsem si bezpříkladně namáhavou duševní jeho práci při šíleném odhalování tajemství Balkova mistrovského díla, jakož i&nbsp;přítelův osud a&nbsp;poslední jeho okamžiky,&nbsp;– a&nbsp;v&nbsp;duši mé vzkypělo cosi jako nevýslovná lítost a&nbsp;nevýslovný hněv.</p>
			<p class="MLP_text ParaOverride-1">Bylo mi jako člověku, u&nbsp;něhož počínají se jeviti symptomy šílenosti. Nevím už ani, jak se to stalo, avšak pamatuju se zcela dobře, že znenadání octnul se v&nbsp;mé ruce otevřený kapesní nůž a&nbsp;že mžiknutím oka letěl po svatém Xaveriovi na obraz…</p>
			<p class="MLP_text ParaOverride-1">Naštěstí však se nůž zarazil do dřevěného sloupu oltářního…</p>
			<p class="MLP_text ParaOverride-1">Nemohu, a&nbsp;nesmím tudíž nikdy již spatřit Balkovo nesmrtelné dílo, jež bylo příčinou smrti muže, kterýž byl i&nbsp;ve svém poblouznění geniálnější nežli sám původce umírajícího svatého Xaveria.</p>
		</div>
</body>
</html>